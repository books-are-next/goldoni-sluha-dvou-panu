---
title: DĚJSTVÍ TŘETÍ
contentType: drama
---

<section>

## Scéna 1

_Síň v hostinci s několika dveřmi. TRUFFALDINO sám, pak dva ČÍŠNÍCI._

**TRUFFALDINO**: Nevídáno pro nějakou tu ťafku! Našinec to setřepe jak houser déšť. Hlavně, že jsem se dobře najed a ve zdraví vytrávil. Večer to ještě vylepšíme a dáme si repete! Budu svým dvěma principálům sloužit do roztrhání těla – nebo aspoň do prvního. Tak – a co teď? Jeden pán šel někam do města a druhý chrápe. To se hodí – aspoň jim dám do pořádku kvadrobu. Vybalím to z kufrů a podívám se, co s tím. Klíče mám a tady je na to zrovna místo. Tak – kufry ven a hezky do toho. Jenomže – sám to neutáhnu. _(Volá.)_ Mládenci! –

**VRCHNÍ** _(vejde s PIKOLÍKEM)_: Co chceš?

**TRUFFALDINO**: Potřebuju vynést kufry tady z pokojů, musím vybalit šaty.

**VRCHNÍ** _(k PIKOLÍKOVI)_: Jdi – pomoz mu s tím!

**TRUFFALDINO**: Pojď – a neboj se, práce šlechtí a něco z toho taky kápne. _(Vejde s PIKOLÍKEM do Beatricina pokoje.)_

**VRCHNÍ**: Na první pohled by člověk řek, že je to sluha k pohledání: pohotový jak čamrda a oči všude. Ale nějaký škraloupek zaručeně taky má. Přece jsem taky sloužil a vím, jak se to dělá: pro něčí krásné oči nikdo nehne ani prstem. Buď chce svého pána oškubat, anebo si ho chce otočit kolem prstu.

**TRUFFALDINO** _(nese s PIKOLÍKEM z Beatricina pokoje kufr)_: Stát! Postavíme ho tady na podlahu. _(Složí kufr doprostřed síně.)_ A teď sem pro ten druhý. Ale po špičkách – pán spí! _(Jde s PI­KOLÍKEM do Florindova pokoje.)_

**VRCHNÍ**: Buď je to učiněná perla – anebo všivák, že mu není rovno. Obsluhovat takhle dva hosty najednou, to jsem ještě neviděl. Musím si na něho dát pozor, nebo bude tak dlouho dělat, že slouží dvěma pánům, až je jednoho krásného dne okrade oba dva.

**TRUFFALDINO** _(nese s PIKOLÍKEM druhý kufr z Florindova pokoje)_: A tenhle postavíme semhle. _(Postaví jej vedle prvního kufru; k PIKOLÍKOVI.)_ Jestli chceš jít, tak syp, už tě nepotřebuju.

**VRCHNÍ** _(k PIKOLÍKOVI)_: Hybaj do kuchyně! _(PIKOLÍK odejde; k TRUFFALDINOVI.)_ Potřebuješ ještě něco?

**TRUFFALDINO**: Děkuju, jako by se stalo. A já sám, vždycky sám –

**VRCHNÍ** _(k sobě)_: Chci tě vidět, ty přetrhdílo! _(Odejde.)_

**TRUFFALDINO**: A teď to všechno spořádáme bez čumilů, v klidu, míru, tamhle nechal tesař díru. _(Vytáhne z kapsy klíč.)_ Ke kterémupak kufru je tenhle klíč? Kouknem se. _(Otevře kufr.)_ A šlo to na to tata! Pašák, Truffaldino! Další pán na holení! _(Vytáhne druhý klíč a otevře druhý kufr.)_ A teď to máme všechno jako na dlani. Vezmem to jedním vrzem. _(Vyndá z obou kufrů šaty a rozloží je po stolku. V obou kufrech je jeden černý kabát, v obou knihy, papíry atd.)_ Napřed protřepat kapsy. Taky se stane, že v nich člověk najde kaštany v cukru, bonbony atp. _(Prohledává Beatricin černý oblek, najde v kapse podobiznu.)_ Hele, obrázek. Fešák – sekne mu to! Co je to zač? Určitě ten obličej znám, ale ne a ne si vzpomenout, kdo to je. Trošku vypadá jako můj druhý pán. Ale ne, ten to nebude. Tohle není jeho kabát a jeho paruka taky ne.

## Scéna 2

_FLORINDO ve svém pokoji a TRUFFALDINO._

**FLORINDO** _(volá z pokoje)_: Truffaldino!

**TRUFFALDINO**: Tys mi tu scházel! On se probudil. Teď mi ho ještě čert přinese sem, on tu uvidí druhý kufr a začne se vyptávat… Honem, honem ho zavřít – a prostě řeknu, že nevím, čí je. _(Ukládá zas věci.)_

**FLORINDO** _(z pokoje)_: Truffaldino!

**TRUFFALDINO** _(křikne)_: K službám! _(Balí.)_ Honem ty krámy sbalit! Zatr-! Teď nevím, kam tyhle šaty. A kde byly tyhle papíry.

**FLORINDO**: Tak půjdeš, nebo si pro tebe mám dojít?

**TRUFFALDINO** _(křikne)_: Už běžím! _(Balí.)_ Rychle, než přijde! Až vypadne, dám to zas do pořádku. _(Nahází věci nazdařbůh do obou kufrů a zavře je.)_

**FLORINDO** _(vyjde v županu ze svého pokoje)_: Co tady děláš, ke všem čertům?

**TRUFFALDINO**: Vždyť jste mi, pane, přece poručil, abych vám vykartáčoval šaty. Zrovna jsem se do toho chtěl dát.

**FLORINDO**: A čí je ten druhý kufr?

**TRUFFALDINO**: Já nevím. Asi tam toho hosta.

**FLORINDO**: Podej mi černý kabát!

**TRUFFALDINO**: Prosím. _(Otevře Florindův kufr a dá mu černý kabát.)_

**FLORINDO** _(svlékne župan a vezme si kabát, pak sáhne do kapsy a najde podobiznu, udiveně se na ni dívá)_: Co je tohle?

**TRUFFALDINO** _(k sobě)_: Hrom do police! Přehmát jsem se a zastrčil to do těch druhých šatů. Potmě je každá kráva černá.

**FLORINDO** _(k_ _sobě)_: Pane Bože – přece se nemýlím! To je má podobizna – podobizna, kterou jsem dal Beatrici. _(K TRUFFALDINOVI.)_ Poslyš – kde se vzala z čista jasna tahle podobizna v mém kabátě?

**TRUFFALDINO** _(k sobě)_: A teď už vážně nevím, jak z toho. Honem výmluvu, ber kde ber!

**FLORINDO**: Mluv, kamaráde, povídám ti, odpověz mi! Jak se dostala tahle podobizna do mé kapsy?

**TRUFFALDINO**: Račte odpustit, pane, já jsem byl laskavě tak smělý. Ta podobizna patří mně. Já jsem si ji tam dovolil schovat, abych ji neztratil. Já už to víckrát neudělám.

**FLORINDO**: A kdes ji vzal?

**TRUFFALDINO**: Zdědil jsem ji po svém dřívějším pánovi.

**FLORINDO**: Zdědil?

**TRUFFALDINO**: Zdědil. Sloužil jsem dřív u jednoho pána a ten umřel. Zanechal mi spoustu krámů, ale už jsem je všechny prodal. Jen tenhle obrázek jsem si nechal.

**FLORINDO**: Proboha! Jak je to dlouho, co tvůj dřívější pán zemřel?

**TRUFFALDINO**: Právě týden, světlo věčné ať mu svítí! _(K sobě.)_ Bože, já plácám, co mi slina na jazyk přinese!

**FLORINDO**: A jak se ten tvůj pán jmenoval?

**TRUFFALDINO**: Nevím, on cestoval inkognito.

**FLORINDO**: Inkognito? Jak dlouho jsi mu sloužil?

**TRUFFALDINO**: Moc krátko. Sotva deset, dvanáct dní, dej mu pámbu věčnou slávu!

**FLORINDO** _(k sobě)_: Dobrotivé nebe! Čím dál, tím mám větší strach, že to byla Beatrice. Uprchla v mužských šatech a cestovala na zapřenou… Jestli má pravdu – to je strašné!

**TRUFFALDINO** _(k sobě)_: Bere! Bere! Jen když zabral! Ten bude mrkat, co se všechno doví!

**FLORINDO** _(s úzkostí)_: Řekni mi – byl ten tvůj pán mladý?

**TRUFFALDINO**: V rozpuku, pane. V květu mládí.

**FLORINDO**: Bezvousý?

**TRUFFALDINO**: Pusinku jak panenka.

**FLORINDO** _(vzdychne)_: To byla jistě ona!

**TRUFFALDINO** _(k sobě)_: To čubrníš, co? A je po výprasku!

**FLORINDO**: Víš, odkud pocházel tvůj zesnulý pán?

**TRUFFALDINO**: Věděl jsem, odkud pošel, ale už si nevzpomínám.

**FLORINDO**: Byl z Turína?

**TRUFFALDINO**: Správně! Z Turína, buď mu země lehká!

**FLORINDO** _(k sobě)_: Každé slovo toho chlapa je rána do srdce! _(K TRUFFALDINOVI.)_ Při všem, co je ti svaté, řekni: je opravdu mrtev, ten tvůj mladý Turíňan?

**TRUFFALDINO**: Dočista mrtev. Amen.

**FLORINDO**: Proč tak náhle zemřel?

**TRUFFALDINO**: Zachvátila ho zákeřná choroba – a jel. _(K sobě.)_ A kam se na mne hrabeš!

**FLORINDO**: A kde je pochován?

**TRUFFALDINO** _(k sobě)_: Zas musí člověku dělat potíže! _(K FLORINDOVI.)_ Vůbec není pochován, pane. Druhý sluha, jeho krajan, dostal povolení, aby ho uložil do truhly a odvez do vlasti.

**FLORINDO**: Nebyl to náhodou právě ten sluha, kterémus byl dnes ráno na poště pro ten dopis?

**TRUFFALDINO**: Ano, pane. Právě ten dotyčný Amidore.

**FLORINDO** _(k sobě)_: Teď už je marná všechna naděje! Beatrice je mrtva! Ubohá Beatrice! To trmácení a zármutek ji zabily. Běda – déle už nedokáži ovládat své city! _(Odejde do svého pokoje.)_

## Scéna 3

_TRUFFALDINO, pak BEATRICE a PANTALONE._

**TRUFFALDINO**: Co mu to zas je? Tváří se najednou jak boží umučení, tečou mu slzy jako hrachy a je celý bez sebe. Aby se mi tak z těch mých plků pomát na rozumu! To bych nerad… Něco jsem si přece vymyslet musel, abych nepřišel k ourazu a zamáz ten malér s druhým kufrem. Ale to ten zatracený obrázek! Ten mu vlez do hlavy. Určitě toho člověka zná. Udělám asi nejlíp, když ty kufry odnesu honem na pokoj a ušetřím si další mrzutosti… A zrovna na potvoru mi teď musí vlézt do rány můj druhý pán! Jeden skončí, druhý začne a pořád do kolečka, jako Pes jitrničku sežral!

**BEATRICE** _(vejde s PANTALONEM)_: Dejte si říci, pane Agnivorla, tu poslední partii zrcadel a vosku jste nám účtovali dvakrát!

**PANTALONE**: To nic, nic, účetní se asi spletli. Porovnáme s knihvedoucím znova účty, zrevidujeme to a hned uvidíme, jak se věci mají.

**BEATRICE**: Mám s sebou výpis z našich knih o některých dodávkách, můžeme to hned projít. Tím se věc možná vysvětlí na místě – ať už ve váš nebo v můj prospěch. Truffaldino!

**TRUFFALDINO**: Poroučíte, pane?

**BEATRICE**: Máš klíč od mého kufru?

**TRUFFALDINO**: Tady, pane.

**BEATRICE**: Proč jsi mi odnesl kufr sem do síně?

**TRUFFALDINO**: Chtěl jsem vám dát šaty trochu do pořádku.

**BEATRICE**: Už jsi s tím hotov?

**TRUFFALDINO**: Všechno hotovo.

**BEATRICE**: Otevři kufr a vyndej – Komu patří ten druhý kufr?

**TRUFFALDINO**: Tomu druhému pánovi, co dnes přijel.

**BEATRICE**: Vyndej mi z kufru moje papíry!

**TRUFFALDINO**: Hned to bude. _(Hledá v kufru; k sobě.)_ Panenko skákavá, jen aby tam byly!

**PANTALONE**: Já vám povídám, možná, že se tedy mí účetní spletli. Všichni jsme lidé chybující a zmýlená neplatí.

**BEATRICE**: A možná, že jste měl pravdu vy. Přesvědčíme se.

**TRUFFALDINO** _(podává BEATRICI svazek papírů)_: Je to tohle?

**BEATRICE**: Je. _(Rozváže slohu papírů; k sobě.)_ Ne, to není to… Čí jsou to dopisy?

**TRUFFALDINO** _(k sobě)_: Teď jsem to trefil!

**BEATRICE** _(k sobě)_: To jsou mé dopisy Florindovi! Pane Bože tyhle zápisky a účty jsou taky jeho! Všechno se se mnou točí, že už sama nevím, kde jsem.

**PANTALONE**: Copak, copak, pane Frederico? Není vám dobře?

**BEATRICE**: To nic není. _(K TRUFFALDINOVI.)_ Truffaldino, jak se dostaly do mého kufru tyhle listy?

**TRUFFALDINO**: Já nevím.

**BEATRICE**: Tak rychle – s pravdou ven!

**TRUFFALDINO**: Odpusťte, že jsem byl tak smělý a uložil si ty papíry k vám do kufru. To jsou moje papíry. Schoval jsem si je tam, abych je neztratil.

**BEATRICE**: Tak to jsou tvoje papíry? A tys je nepoznal a podals mi je místo mých?

**TRUFFALDINO** _(k sobě)_: A safra, ten má jemnější nos! _(K BEATRICI.)_ To máte tak! Já je nemám ještě moc dlouho, a ještě je tak hned nepoznám.

**BEATRICE**: Jak jsi k nim přišel?

**TRUFFALDINO**: Sloužil jsem tady v Benátkách jednomu pánovi, on umřel a já jsem ty papíry po něm zdědil.

**BEATRICE**: Jak je to dlouho?

**TRUFFALDINO**: No kolik – deset, dvanáct dní.

**BEATRICE**: Jak to? Vždyť já jsem se s tebou setkal ve Veroně!

**TRUFFALDINO**: To je taky v pořádku. Zrovna jsem odešel z Benátek, protože mi umřel můj pán.

**BEATRICE** _(k sobě)_: Můj Bože! _(K TRUFFALDINOVI.)_ Nejmenoval se tvůj pán Florindo?

**TRUFFALDINO**: Jmenoval, pane, Florindo.

**BEATRICE**: Aretusi?

**TRUFFALDINO**: Zrovna tak – Aretusi.

**BEATRICE**: A jistě je mrtev?

**TRUFFALDINO**: Na to můžete vzít jed.

**BEATRICE**: Nač umřel? Kde je jeho hrob?

**TRUFFALDINO**: Spad do Canalu Grande, utopil se a víckrát ho už nikdo neviděl.

**BEATRICE**: Já nešťastná! Florindo zemřel, zemřelo mé štěstí, zemřela jediná má naděje! Nač je mi teď ten planý život, když všecko, proč jsem žila, je to tam? Ach, marné sny! Naděje, které rozvály větry! Nešťastné tažení lásky! Odešla jsem z otčiny, opustila rodiče, oblékla mužský šat, vydala se všanc nebezpečí, dala v sázku život, to všechno pro Florinda – a můj Florindo je mrtev! Nešťastná Beatrice! Tak bratrova smrt byla málo, muselas ztratit ještě ženicha. Nebe tedy chtělo, aby po Fredericovi zemřel i Florindo! A já jsem příčina jejich smrti, já jsem vinna jejich záhubou! Proč se tedy nebe nepomstí na mně? Zbytečný pláč, marné nářky! Florindo je mrtev… Bolest mě zmáhá, slzy oslepují oči. Miláčku můj, nejdražší ženichu – půjdu za tebou! _(Rozrušena odběhne do svého pokoje.)_

**PANTALONE** _(v nejvyšším údivu poslouchal celou rozmluvu a po­zoroval Beatricino zoufalství)_: Truffaldino –?

**TRUFFALDINO**: Pane Pantalone?

**PANTALONE**: Slečna!

**TRUFFALDINO**: Ženská!

**PANTALONE**: To je nadělení!

**TRUFFALDINO**: To je div!

**PANTALONE**: Já jsem z toho blázen!

**TRUFFALDINO**: Já jsem z toho paf!

**PANTALONE**: Tohle musím říct Klárince! _(Odejde.)_

**TRUFFALDINO**: Tak žádný sluha dvou pánů! Sluha jednoho pána a jedné paní! _(Odejde.)_

## Scéna 4

_Ulice s hostincem._

_DOKTOR, pak PANTALONE z hostince._

**DOKTOR**: Ten zpropadený dědek Agnivorla mi nedá a nedá pokoj! Čím víc na to myslím, tím větší vztek mě popadá.

**PANTALONE** _(vyjde, přátelsky k němu)_: Ale milý pane doktore Palmare! Nejuctivější služebník.

**DOKTOR**: Divím se, kde jste nabral tolik drzosti, že se vůbec ještě odvažujete oslovit mě!

**PANTALONE**: Mám pro vás novinku – Víte, že –

**DOKTOR**: Chcete mi říci, že už máte po svatbě? Starou belu mi na tom záleží!

**PANTALONE**: Ale kdepak, kdepak! Zatraceně, nechte mě přece mluvit!

**DOKTOR**: Tak mluvte, aby vás husa kopla!

**PANTALONE** _(k sobě)_: Na mou duši, že bych tomu doktůrkovi nejradši jednu vrazil! _(K DOKTOROVI.)_ Moje dcera si může vzít vašeho pana syna, jestli chcete.

**DOKTOR**: Děkuji, děkuji, jen si nedělejte škodu! Můj syn do toho není tak žhavý. Dejte si ji tomu pánovi z Turína!

**PANTALONE**: Kdybyste věděl, kdo ten Turíňan je, tak byste tak nemluvil.

**DOKTOR**: Ať si je kdo chce! Vaše dcera už s ním zašla dosti daleko – a to zcela stačí!

**PANTALONE**: Ale vždyť to není pravda, vždyť je to –

**DOKTOR**: Další mě nezajímá.

**PANTALONE**: Jestli si to nenecháte vyložit, jste sám proti sobě.

**DOKTOR**: To se teprv uvidí, kdo spláče nad výdělkem!

**PANTALONE**: Má dcera je řádné děvče a –

**DOKTOR**: Čert vás vezmi!

**PANTALONE**: A vás jeho babička!

**DOKTOR**: Jste prostě senilní dědek, nedržíte slovo a nemáte čest v těle! _(Odejde.)_

## Scéna 5

_PANTALONE, pak SILVÍNEK._

**PANTALONE**: Hrom tě zab! To je pavián v lidské podobě. Mohl jsem mu říct, že je to ženská? Nemohl, protože člověka nepustí vůbec k slovu. A tadyhle jde ještě ten jeho klacek. Teď si se mnou vypláchne hubu ještě mladý!

**SILVÍNEK** _(vejde, k sobě)_: Pantalone – á vida! Konečně mu proženu kord tělem!

**PANTALONE**: Ale pane Silvínku, to je náhodička! Když dovolíte, mám pro vás báječnou novinku, jen když budete tak hodný a necháte mě mluvit a nebudete taky taková řehtačka jako váš pan otec.

**SILVÍNEK**: Co mi vy máte co říct? Mluvte!

**PANTALONE**: Abyste věděl, z Klárinčiny svatby s panem Fredericem není nic.

**SILVÍNEK**: Je to pravda? Nedělejte si ze mne legraci!

**PANTALONE**: Na mou duši, pouhopouhá pravda! Jestli chcete, Klárinka na vás čeká, můžete si ji vzít od hodiny.

**SILVÍNEK**: Pane Bože. Vy jste mě zase vzkřísil k životu!

**PANTALONE** _(k sobě)_: Tak vida, vida – není to takový pitomec jako ten starý!

**SILVÍNEK**: Ale jak ji mohu teď zas přivinout na prsa, když se tak dlouho objímala s jiným?

**PANTALONE**: Zkrátka a dobře: Frederico Rasponi je Beatrice, jeho sestra.

**SILVÍNEK**: Cože? Nerozumím vám.

**PANTALONE**: Tak abych vám to vysvětlil: z té osoby, co jsme si o ní myslili, že je to Frederico, se najednou vyklubala Beatrice.

**SILVÍNEK**: Převlečená za muže?

**PANTALONE**: Převlečená za muže.

**SILVÍNEK**: Teď už to chápu.

**PANTALONE**: To je dost!

**SILVÍNEK**: Prosím vás – a jak to? Vyložte mi to!

**PANTALONE**: Až doma, Klárinka ještě nic neví. Vysvětlím vám to oběma najednou.

**SILVÍNEK**: Hned jdu s vámi! A prosím tisíckrát za odpuštění, že jsem se unáhlil ve víru vášní –

**PANTALONE**: Ale nechte to, nechte na hlavě, to víte, vraťte se, vše odpuštěno. Pojďme, zeťáčku, pojď se mnou, synu! _(Odejde.)_

**SILVÍNEK**: Má někdo větší štěstí? Kdo na celém světě může být dneska spokojenější než já! _(Za ním.)_

## Scéna 6

_Síň v hostinci s různými dveřmi._

_BEATRICE a FLORINDO vyjdou každý svého pokoje s dýkou v ruce a chtějí se probodnout. BEATRICI zadržuje BRIGHELLA, FLORINDA VRCHNÍ a zápasí spolu tak, že milenci nevidí jeden druhého._

**BRIGHELLA** _(drží BEATRICI za ruku)_: Pusťte to!

**BEATRICE** _(chce se vyprostit)_: Prosím vás, nechte mě!

**VRCHNÍ** _(drží FLORINDA)_: Co vás to napadá!

**FLORINDO** _(vytrhne se mu)_: Táhněte ke všem čertům!

**BEATRICE** _(vytrhne se BRIGHELLOVI)_: Mne už nezadrží nic na světě! _(Oba se chtějí probodnout, vtom stojí jeden tváří v tvář druhému.)_

**FLORINDO**: Co to –?

**BEATRICE**: Florindo!

**FLORINDO**: Beatrice!

**BEATRICE**: Tys na živu?

**FLORINDO**: A ty taky?

**BEATRICE**: Bože, to je štěstí!

**FLORINDO**: Miláčku!

_Oba zahodí dýky a padnou si do náručí._

**BRIGHELLA** _(k ČÍŠNÍKOVI)_: Ježíšmarjá, dvojnásobná sebevražda v lokále! Utři tu krev, jak to tu bude vypadat! _(Odejde.)_

**VRCHNÍ** _(k sobě)_: Aspoň uklidím ty žabikuchy. A víckrát mi na ně nesmí sáhnout! _(Sebere dýky a odejde.)_

## Scéna 7

_FLORINDO, BEATRICE, pak BRIGHELLA._

**FLORINDO**: Co tě dohnalo k takovému zoufalství?

**BEATRICE**: Dověděla jsem se, žes zemřel.

**FLORINDO**: Prosím tě, kdo ti namluvil, že jsem zemřel?

**BEATRICE**: Můj sluha.

**FLORINDO**: A mě ten můj zase tvrdil, že jsi zahynula ty. Zmohla mě právě taková bolest jako tebe a chtěl jsem si sáhnout na život.

**BEATRICE**: To tyhle tvé papíry zavinily, že jsem mu uvěřila.

**FLORINDO**: Ty papíry byly v mém kufru. Jak se ti dostaly do rukou? Už chápu – asi stejnou cestou, jakou přišla má podobizna do kapsy mého kabátu. Tady ji máš. Vzpomínáš si? Ten obraz jsem ti dal ještě v Turíně.

**BEATRICE**: Bozi vědí, co všechno natropili ti uličníci, naši sluhové! Za všechen náš zármutek a zoufalství mohou jen oni!

**FLORINDO**: Ten můj mi napovídal o tobě tisíc a jednu pohádku.

**BEATRICE**: A ten můj o tobě jak by smet.

**FLORINDO**: Kam vůbec zmizeli?

**BEATRICE**: Ani se neukážou!

**FLORINDO**: Podáme si je a hned tomu přijdeme na kloub. _(Volá.)_ Hej, kde jste kdo? Nikdo tady?

**BRIGHELLA** _(vejde)_: Ráčíte poroučet?

**FLORINDO**: Kam se poděli naši sluhové?

**BRIGHELLA**: Nevím, pane. Podívám se.

**FLORINDO**: Podívejte se po nich a hned nám je sem pošlete!

**BRIGHELLA**: Já znám sám jenom jednoho, ale řeknu číšníkům – určitě je znají oba. Ostatně, dovolte, abych vyjádřil své potěšení, že jste skončili takovouhle sladkou smrtí. A jestli se teď ještě chcete položit na prkno, musíte jít o číslo dál – tady je moc velký provoz. Služebník, vašnosti! _(Odejde.)_

## Scéna 8

_FLORINDO a BEATRICE._

**FLORINDO**: Tak ty taky bydlíš v tomhle hostinci?

**BEATRICE**: Teprv dnes od rána.

**FLORINDO**: A já zrovna tak. Že jsme se nesetkali dřív!

**BEATRICE**: Štěstěna nás asi napřed chtěla trošičku potrápit.

**FLORINDO**: A pověz – tvůj bratr je vskutku mrtev?

**BEATRICE**: Ty o tom ještě pochybuješ? Byl mrtev na místě.

**FLORINDO**: A přece mě ujišťovali, že je živ a zdráv a tady v Be­nát­kách.

**BEATRICE**: To je omyl – pokládali za Frederica mne. Odjela jsem z Turína v těchhle šatech pod jménem Frederico Rasponi, jen abych si tě –

**FLORINDO**: Já vím – jen aby sis mě našla, miláčku. Dověděl jsem se to z dopisu, který ti psal tvůj správce domu z Turína.

**BEATRICE**: Jak se ti dostal do rukou?

**FLORINDO**: Jakýsi sluha – asi ten tvůj – požádal mého sluhu, aby mu jej vzal z pošty. Náhodou jsem jej viděl u svého sluhy. A nedalo mi to, abych jej neotevřel.

**BEATRICE**: Aby nebyl milenec zvědavostí celý bez sebe!

**FLORINDO**: Ale co tomu říkají v Turíně, žes odjela?

**BEATRICE**: Až se vrátím jako tvá nevěsta, bude všem řečem naráz konec.

**FLORINDO**: Mohu já se vrátit tak brzy domů, když mi přičítají vinu za Fredericovu smrt?

**BEATRICE**: Přivezu s sebou z Benátek dost velký kapitál, abych tě zprostila toho obvinění.

**FLORINDO**: A naši sluhové nejdou a nejdou…!

**BEATRICE**: Jsem zvědavá, co je vedlo k tomu, že nás tak potrápili!

**FLORINDO**: Jestli se chceme všechno dovědět, nesmíme na ně spustit zhurta. Musíme to z nich dostat po dobrém.

**BEATRICE**: To mi dá věru hodně přemáhání!

**FLORINDO** _(vidí, že přichází TRUFFALDINO)_: Tady už máme jednoho.

**BEATRICE**: Lotrovina mu přímo kouká z očí.

**FLORINDO**: Taky se mi zdá.

## Scéna 9

_TRUFFALDINO, kterého přivádějí násilím BRIGHELLA a VRCHNÍ. Předešlí._

**FLORINDO**: Tak pojď, pojď a neboj se!

**BEATRICE**: Vždyť my ti hlavu neutrhnem!

**TRUFFALDINO** _(k sobě)_: Celý pryč, to víme. Já vás, panstvo, znám!

**BRIGHELLA**: Tohohle jsme našli. A až nám padne do ruky ten druhý, tak ho hned přivedem.

**FLORINDO**: Potřebujem tu oba dva zároveň!

**BRIGHELLA** _(k VRCHNÍMU)_: Znáš tu ještě někoho jiného?

**VRCHNÍ** _(k BRIGHELLOVI)_: Já? Neznám.

**BRIGHELLA** _(k VRCHNÍMU)_ Přeptáme se po něm v kuchyni. Někdo ho přece musí znát! _(Odejde.)_

**VRCHNÍ**: Kdyby tu nějaký vůbec ještě byl, tak bych ho musel znát já první! _(Odejde.)_

**FLORINDO**: Tak pochlub se! Jak se dostala podobizna a papíry z kufru do kufru a proč jste se s tím druhým rošťákem smluvili, že nás doženete až k zoufalství?

**TRUFFALDINO** _(dělá na všechny strany znamení, aby ho nechali mluvit; k oběma)_: Moment! _(K FLORINDOVI, kterého táhne od BEATRICE.)_ Když dovolíte, na slovíčko mezi čtyřma očima… _(K BEATRICI, aby ji dostal od FLORINDA.)_ Hned vám to všechno vyložím. _(K FLORINDOVI.)_ Abyste tomu rozuměl, já jsem v tom dočista nevinně. Všechno má na svědomí Amidore, sluha tadyhleté dámy. _(Opatrně ukazuje na BEATRICI.)_ Pomíchal to všechno dohromady, dal věci z jednoho kufru do druhého a já jsem o tom neměl ani zdání. A pak mě, chudák, prosil, abych nic neříkal, aby ho jeho paní nevyhnala ze služby, a mně to mohlo srdce utrhnout, víte, já bych se nechal pro kamaráda třebas rozkrájet, tak jsem si vymyslel to všechno okolo, abych to zase spravil. V životě by mě bylo nenapadlo, že je to vaše podobizna a že si to vezmete tak k srdci, když vám řeknu, že ten dřívější majitel obrázku už umřel. Tak teď jsem vám vysypal, jak se věci mají, a na to můžete vzít jed, protože já jsem seriózní člověk a oddaný sluha, věrný až do hrobu tmavého!

**BEATRICE** _(k sobě)_: Ten zas nadělá tajností! To jsem zvědavá, s čím mi přijde!

**FLORINDO** _(k TRUFFALDINOVI)_: Ten dopis ráno jsi tedy nesl z pošty sluhovi slečny Beatrice?

**TRUFFALDINO** _(k FLORINDOVI)_: Právě tomu Amidorovi.

**FLORINDO** _(k TRUFFALDINOVI)_: Tak pročs mi neřek rovnou, co v tom vězí, kdyžs viděl, jak mi na tom záleží?

**TRUFFALDINO** _(k FLORINDOVI)_: On mě prosil, abych nikomu nic neříkal.

**FLORINDO** _(k TRUFFALDINOVI)_: Kdo?

**TRUFFALDINO** _(k FLORINDOVI)_: Amidore.

**FLORINDO** _(k TRUFFALDINOVI)_: A proč jsi neposlechl svého pána?

**TRUFFALDINO** _(k FLORINDOVI)_: Pro lásku k Amidorovi.

**FLORINDO**: Zasloužili byste pár pořádných pohlavků – ty a ten tvůj Amidor taky.

**TRUFFALDINO** _(k sobě)_: To máte prašť jako uhoď: Amidore, nebo já.

**BEATRICE**: Už jste skončili ten nekonečný výslech?

**FLORINDO**: Ten mi tu říká věci –!

**TRUFFALDINO** _(k FLORINDOVI)_: Proboha, pane, jen mi nezkoupejte chudáka Amidora! Když chcete, tak mě třeba zabte, jenom jeho mi nepřiveďte do neštěstí!

**FLORINDO** _(k TRUFFALDINOVI)_: Záleží ti tak na tom tvém Ami­dorovi?

**TRUFFALDINO** _(k FLORINDOVI)_: Jako na rodném bratru. Promluvím si teď se slečnou a řeknu jí, že jsem to poplet všechno já. Ať si mi vynadá, ať si mě třebas přetrhne vejpůl, jen když zachráním Amidora. _(Jde k BEATRICI.)_

**FLORINDO** _(k sobě)_: Tomu se přece říká charakter!

**TRUFFALDINO** _(k BEATRICI)_: Tak už jsem tady.

**BEATRICE** _(k TRUFFALDINOVI)_: Jaképaks to zas vedl s panem Florindem disputace?

**TRUFFALDINO** _(k BEATRICI)_: Abyste rozuměla – ten pán má sluhu a ten se jmenuje Amidore. Většího mamlasa jsem jakživ neviděl. Poplet ty všechny vaše věci dohromady, a protože měl, pytel jeden neštěstí, strach, že ho pán vyžene, vymyslel jsem si tu výmluvu s papíry, s nebožtíkem dřívějším pánem atakdále atakdále. A teď jsem musel panu Florindovi říct, že je to všechno moje vina.

**BEATRICE** _(k TRUFFALDINOVI)_: Proč tedy na sebe bereš něco, zač nemůžeš?

**TRUFFALDINO** _(k BEATRICI)_: Z lásky k Amidorovi.

**FLORINDO** _(k sobě)_: Trvá to nějak dlouho.

**TRUFFALDINO** _(k BEATRICI)_: Prosím vás pro lásku boží, jenom ho neprozraďte!

**BEATRICE** _(k TRUFFALDINOVI)_: Koho?

**TRUFFALDINO** _(k BEATRICI)_: Amidora.

**BEATRICE** _(k TRUFFALDINOVI)_: Amidore stojí za osmnáct a ty bez dvou za dvacet!

**TRUFFALDINO** _(k sobě)_: Vždyť je to taky jedno numero!

**FLORINDO**: Nebudem už dál pátrat, Beatrice. Naši sluhové to ne­udělali ze zlé vůle. Zasloužili by oba potrestat – ale konec vše napravil, a tak jim to odpusťme.

**BEATRICE**: Máš pravdu, ale ten tvůj sluha –

**TRUFFALDINO** _(tiše k ní)_: Ježíšmarjá, jen Amidora nejmenujte!

**BEATRICE** _(k FLORINDOVI)_: Musím teď k panu Pantalonovi Agni­vorlovi. Nechtěl bys mě tam doprovodit?

**FLORINDO**: Velmi rád, ale čekám jednoho směnárníka. Když si to přeješ, přijdu za tebou později.

**BEATRICE**: Dobrá, půjdu napřed. A počkám na tebe u pana Agni­vorla, dokud nepřijdeš.

**FLORINDO**: Počkej – já nevím, kde bydlí.

**TRUFFALDINO**: Já to vím, pane, půjdu s vámi.

**BEATRICE**: Výborně! Půjdu se zatím převléci.

**TRUFFALDINO** _(k BEATRICI)_: Hned vám přijdu posloužit.

**BEATRICE**: Ach, můj Florindo, kdybys věděl, co strachu jsem pro tebe zkusila! _(Odejde.)_

## Scéna 10

_FLORINDO a TRUFFALDINO._

**FLORINDO** _(za ní)_: A já zas pro tebe!

**TRUFFALDINO**: Povídám, pane, Amidore tu není a slečně Beatrici nemá kdo pomoci do šatů. Dovolíte, abych jí posloužil místo něho?

**FLORINDO**: Máš pravdu, jdi! A pozorně jí posluž! Uděláš mi tím velkou radost.

**TRUFFALDINO** _(k sobě)_: To je mi přece sloveso! No? Kampak s tou flintou na nás! Vypálil jsem jim přece rybník!

## Scéna 11

_FLORINDO, pak BEATRICE a TRUFFALDINO._

**FLORINDO**: Ohromné věci se to dneska sběhly! Pláč, nářek zoufalství – a nakonec vysvětlení a radost. Od pláče k smíchu je pěkný kousek cesty a najednou všechny mrzutosti zůstanou za vámi. Od radosti k žalosti je to stokrát horší.

**BEATRICE** _(vejde)_: Tady jsem – připravena na cestu.

**FLORINDO**: Kdy už to přestrojení svlékneš!

**BEATRICE**: Nesluší mi snad?

**FLORINDO**: Raději bych tě zas viděl v sukni a v živůtku. Nač schovávat tvou krásu v těchhle hadrech!

**BEATRICE**: Počkám na tebe u pana Pantalona. Ať tě tam Truffaldino dovede!

**FLORINDO**: Chvíli se ještě zdržím – a když můj směnárník nepřijde, však si mě najde jindy.

**BEATRICE**: Přijď brzy – dokaž mi, jak mě máš rád! Láska se přece nedá zdržet ničím! _(Chce odejít.)_

**TRUFFALDINO** _(k BEATRICI)_: Poroučíte, abych tu počkal a posloužil tomu pánovi?

**BEATRICE** _(k TRUFFALDINOVI)_: Tak, doprovoď ho k panu Agni­vorlovi.

**TRUFFALDINO** _(k BEATRICI)_: Posloužím mu zatím, když Amidore pořád nejde.

**BEATRICE** _(k TRUFFALDINOVI)_: Posluž – uděláš mi tím velkou radost, _(K sobě.)_ Vždyť ho miluji víc, než sebe samu! _(Odejde.)_

## Scéna 12

_FLORINDO a TRUFFALDINO._

**TRUFFALDINO**: Tak! A nikde nikdo! Pán se potřebuje obléct, pán potřebuje jít a nikde nikdo!

**FLORINDO**: O kom to mluvíš?

**TRUFFALDINO**: O Amidorovi. Mám ho rád, je to můj kamarád, ale je to nekňuba. To já jsem, pane, sluha, že vydám za dva!

**FLORINDO**: Pojď mě obléknout! Snad ten můj směnárník zatím přijde.

**TRUFFALDINO**: Slyšel jsem, pane, že chcete jít k panu Pantalonovi Agnivorlovi.

**FLORINDO**: Nu a? Co s tím chceš?

**TRUFFALDINO**: Kdybyste byl od té lásky a ztratil pro mne slovo…

**FLORINDO**: Proč ne? Ty si to přece zasloužíš.

**TRUFFALDINO**: No jestli! Když tu někdo něco zvrzal, tak to byl vždycky Amidore a ne já.

**FLORINDO**: Ale kde je ten zatracený Amidore? Cožpak se neukáže jaktěživ?

**TRUFFALDINO**: Vždyť on přijde, rošťák! Tak abych to nezamluvil: Chtěl jsem vás o něco poprosit, pane.

**FLORINDO**: A očpak?

**TRUFFALDINO**: Víte – já chudák jsem se taky zamiloval.

**FLORINDO**: Ty? Zamiloval?

**TRUFFALDINO**: Už jsem v tom. A ta moje slouží u pana Agnivorla. Tak jsem si myslel, když tam jdete –

**FLORINDO**: Prosím tě, co s ní mám já co dělat?

**TRUFFALDINO**: Já přece neříkám, abyste mi s ní něco dělal! Ale tak si myslím, když jsem váš sluha, že byste moh požádat mým jménem pana Agnivorla o její ruku.

**FLORINDO**: Především záleží na tom, jestli chce taky ona tebe.

**TRUFFALDINO**: Ona? Jedině! Stačí, když promluvíte s panem Agni­vorlem. Tak pro mne, prosím vás, udělejte taky něco.

**FLORINDO**: Proč ne. Ale prosím tě, jak ty uživíš ženu?

**TRUFFALDINO**: Budu dělat, co se dá. A spoléhám na Amidora.

**FLORINDO**: Spoléhej radši trochu víc na zdravý rozum! _(Zajde do svého pokoje.)_

**TRUFFALDINO**: A i když snad pro tentokrát nemám rozum – já to už víckrát neudělám! _(Odejde za FLORINDEM.)_

## Scéna 13

_Pokoj v Pantalonově domě._

_PANTALONE, DOKTOR, SILVÍNEK, KLÁRINKA, SMERALDINA._

**PANTALONE**: No tak, Klárinko, dej si přece říc! Vidíš, že toho pan Silvio lituje a že tě už odprosil. I když udělal nějakou tu chybu, udělal to jen z lásky k tobě. Já jsem mu všecky ty pitomosti odpustil, tak ty snad můžeš taky, ne?

**SILVÍNEK**: Změř trpělivě utrpení, které jsem utrpěl já, utrpením, které jsi utrpěla ty, Klárinko, a tím víc se přesvědčíš, že tě miluji, čím víc jsem já musil zuřit z přesvědčení, že tě ztratím. Nebe chce, abychom byli šťastni a proto se nesmíme obracet zády k jeho dobrotivosti. Neztřísňuj předsevzetím pomsty nejkrásnější den svého života!

**DOKTOR**: A já se připojuji také k prosbám svého synáčka. Slečno Klárinko, nejdražší snacho, odpusťte mu! Mnoho mu nechybělo a byl by se z toho zbláznil.

**SMERALDINA**: Prosím vás, slečinko, že si to tak berete? S námi nakonec žádný mužský nezachází v rukavičkách, jestli víc nebo míň, za to už si nic nekoupíte. Každý chce věrnost, že jí není rovno, jak mu něco přeletí přes nos, otravuje, že jemu není rovno a nejradši by nám zakroutili krkem. Někoho si vzít musíte, ať už je to ten nebo ten. Tak vám řeknu, jak se to říká, když jdou k člověku se svátostí: musíme tam jednou všichni, tak ať už to má člověk odbyto!

**PANTALONE**: Slyšíš to? Smeraldina povídá, že je manželství svátost. Tak se na to nemusíš koukat, jako kdyby to bylo učiněné peklo. _(K DOKTOROVI.)_ Musíme jí napravit hlavu!

**DOKTOR**: Ani svátost, ani peklo. Manželství je sladkost. Bonbonek, pokroutka, cukroví.

**SILVÍNEK**: Klárinko, cožpak ti nepřejde přes rty ani slovíčko? Já vím, že si od tebe zasloužím trest, ale probůh, trestej mě svými slovy a ne svým mlčením! _(Klekne.)_ Tady jsem u tvých nohou. Měj se mnou přece soustrast!

**KLÁRINKA** _(vzdychne; k SILVÍNKOVI)_: Rabiáte!

**PANTALONE** _(k DOKTOROVI)_: Slyšíte? Vzdychla! To je dobré znamení.

**DOKTOR** _(tiše k SILVÍNKOVI)_: Musíš rekurovat!

**SMERALDINA** _(k sobě)_: Když ženská vzdychne, je to, jako když se na časy blýskne: pak přijde hromobití!

**SILVÍNEK**: Kdybych věděl, že bych mohl před tvýma očima smýt svou domnělou krutost vlastní krví, vycedil bych ji rád do poslední kapky. Ale – ach, Bože! – spokoj se místo krve srdce mého těmihle mými slzami! – _(Pláče.)_

**PANTALONE** _(k sobě)_: Tak na ni!

**KLÁRINKA** _(jako předtím, trochu mírněji)_: Necito!

**DOKTOR** _(k PANTALONOVI)_: Půjde to na smír.

**PANTALONE** _(k SILVÍNKOVI, zvedá ho)_: No tak už vstaňte! _(Vezme ho za ruku.)_ Pojďte! _(Vezme KLÁRINKU za ruku.)_ A ty taky, milostslečno! _(Spojí jim ruce.)_ Co se stalo, to se stalo, podejte si ruce, neplačte mi tu, smiřte se a dejte už pokoj! Pámbu vám požehnej!

**DOKTOR**: Už je to hotovo!

**SMERALDINA**: Hotovo! Hotovo!

**SILVÍNEK** _(drží ji za ruku)_: Promiň, drahoušku Klárinko!

**KLÁRINKA**: Nevděčníku!

**SILVÍNEK**: Miláčku!

**KLÁRINKA**: Surovče!

**SILVÍNEK**: Má lásko!

**KLÁRINKA**: Nelido!

**SILVÍNEK**: Srdíčko moje!

**KLÁRINKA** _(vzdychne)_: Ach!

**PANTALONE** _(k sobě)_: Už to jde.

**SILVÍNEK**: Odpusť mi, pro všechno na světě!

**KLÁRINKA** _(vzdychne)_: Vždyť jsem ti to už odpustila.

**PANTALONE** _(k sobě)_: No, a je to!

**DOKTOR**: Jsi uznán nevinným, Silvio, jednohlasně osvobozen.

**SMERALDINA**: Už to má odbyto, teď ještě svátost!

## Scéna 14

_BRIGHELLA a předešlí._

**BRIGHELLA** _(vejde)_: Když dovolíte – smím vstoupit?

**PANTALONE**: Jen dál, jen dál, sousede Brighello! Vy jste mi nadrobil pěknou polívku! Proč jste mě přesvědčoval, že je to pan Frederico?

**BRIGHELLA**: Ale pane sousede, kdopak by se nesplet? Ti dva si byli podobní jako vejce vejci. Při tom přestrojení bych byl dal hlavu na to, že je to on!

**PANTALONE**: Nechme to, už je po tom. Co jste nám přinesl?

**BRIGHELLA**: Slečna Beatrice je tu a chtěla by vás navštívit.

**PANTALONE**: Jen ať jde dál. Bude mi potěšením.

**KLÁRINKA**: Chudák slečna Beatrice! Snad se jí něco nepřihodilo?

**SILVÍNEK**: A ty ji ještě lituješ?

**KLÁRINKA**: Lituju, a moc!

**SILVÍNEK**: A mne ne?

**KLÁRINKA**: Rabiáte!

**PANTALONE** _(k DOKTOROVI)_: Vidíte, jak spolu cvrlikají?

**DOKTOR** _(k PANTALONOVI)_: Můj syn se v tom nějak vyzná!

**PANTALONE**: A moje holka, chuděra, má opravdu dobré srdce.

**SMERALDINA**: Dovedou v tom prostě oba chodit.

## Scéna 15

_BEATRICE a předešlí._

**BEATRICE**: Pánové, přišla jsem se omluvit a požádat vás za prominutí, jestli jsem vám způsobila mrzutosti…

**KLÁRINKA** _(obejme ji)_: To nic, má drahá, jen pojďte!

**SILVÍNEK** _(vyjádří svůj nesouhlas nad tím objetím)_: Hm!

**BEATRICE** _(k SILVÍNKOVI)_: Ale? Ani děvče nesmím políbit?

**SILVÍNEK** _(k sobě)_: Ty mužské šaty se mi pořád nelíbí!

**PANTALONE**: Řeknu vám, slečno Beatrice, na ženskou a dokonce na děvče máte zatracenou kuráž.

**DOKTOR** _(k BEATRICI)_: A trochu mnoho vtipu, milá slečno.

**BEATRICE**: Láska nás dovede naučit všemu.

**PANTALONE**: Už prý jste našla svého ženicha. Slyšel jsem už o tom.

**BEATRICE**: Díky Bohu se splnilo mé přání.

**DOKTOR** _(k BEATRICI)_: Máte to pěkné móresy!

**BEATRICE** _(k DOKTOROVI)_: Vy si s tím hlavu lámat nemusíte!

**SILVÍNEK**: Nechte, tatínku, každého, ať se zařídí po svém. A nepleťte se mu do toho. Já mám dnes radost a chtěl bych, aby se radoval celý svět. A když je tu na cestě ještě jedna svatba, tak ať to vyřídíme najednou!

**SMERALDINA** _(k SILVÍNKOVI)_: A kdepak je, mladý pane, moje svatba?

**SILVÍNEK**: A s kýmpak?

**SMERALDINA**: S prvním, kdo přijde.

**SILVÍNEK**: Tak si ho najdi, já jsem připraven.

**KLÁRINKA**: Silvínku! K čemu?

**SILVÍNEK**: Dát jí svatební dárek.

**KLÁRINKA**: Tady tě není zapotřebí!

**SMERALDINA** _(k sobě)_: Bojí se, aby jí ho někdo neukous. Strč si ho teda pod hrnec!

## Scéna 16

_TRUFFALDINO a předešlí._

**TRUFFALDINO** _(vejde)_: Nejuctivější služebník, panstvo.

**BEATRICE** _(k TRUFFALDINOVI)_: Kde je pan Florindo?

**TRUFFALDINO**: Venku a chtěl by jít dál, když dovolíte.

**BEATRICE**: Dovolíte, pane Agnivorla, aby přišel pan Florindo Aretusi?

**PANTALONE** _(k BEATRICI)_: To je váš přítel?

**BEATRICE**: Můj snoubenec.

**PANTALONE**: Ovšem, že prosím –

**BEATRICE** _(k TRUFFALDINOVI)_: Jdi, přiveď ho!

**TRUFFALDINO** _(k SMERALDINĚ)_: Služebník, slečinko!

**SMERALDINA** _(k TRUFFALDINOVI)_: Pozdrav tě!

**TRUFFALDINO** _(k SMERALDINĚ)_: Tak poslední slovo.

**SMERALDINA** _(k TRUFFALDINOVI)_: A o čem?

**TRUFFALDINO** _(naznačuje navlékání prstenu)_: Jestli chceš –

**SMERALDINA** _(k TRUFFALDINOVI)_: Proč ne?

**TRUFFALDINO** _(k SMERALDINĚ)_: Tak teď to skoncujem. _(Odejde.)_

**SMERALDINA** _(ke KLÁRINCE)_: Slečinko, když pánové dovolí, mohla bych vám něco říct?

**KLÁRINKA** _(jde s ní stranou)_: Copak chceš?

**SMERALDINA** _(ke KLÁRINCE)_: Podívejte se, slečno, já jsem chudá holka a taky bych ráda přišla pod čepec. A tady ten sluha slečny Beatrice by mě chtěl. Kdybyste byla tak hodná a promluvila jste s jeho paní, aby si mě směl vzít, udělala byste mi moc velkou radost.

**KLÁRINKA**: Spolehni se, Smeraldino, ráda. Jak budu mít příležitost promluvit si se slečnou Beatricí, hned to udělám. _(Jde zas k ostatním.)_

**PANTALONE** _(ke KLÁRINCE)_: Jaké to jsou zas tajnosti?

**KLÁRINKA**: Nic, chtěla mi jen něco říct.

**SILVÍNEK** _(ke KLÁRINCE)_: A já to můžu vědět?

**KLÁRINKA**: Zbytečně jsi moc zvědavý! A pak se o nás ženských říká –

## Scéna poslední

_FLORINDO, TRUFFALDINO a předešlí._

**FLORINDO**: Váš služebník, pánové. _(Všichni zdraví; k PANTALONOVI.)_ Vy račte být pán domu?

**PANTALONE**: K službám.

**FLORINDO**: Dovolte, abych vám složil svou poklonu. Slečna Beatrice mi dodala odvahy. A doufám, že už víte, jaký osud nás tu svedl.

**PANTALONE**: Velmi mě těší, že vás poznávám, služebník. A gratuluji k vašemu štěstí.

**FLORINDO**: Slečna Beatrice mi slíbila svou ruku a neurazí-li vás to – buďte nám starosvatem!

**PANTALONE**: Co můžeš udělat dnes, neodkládej na zítra. Dejte sem ruce!

**FLORINDO**: Jsem připraven, slečno Beatrice.

**BEATRICE**: Tady je moje ruka, pane Florindo.

**SMERALDINA** _(k sobě)_: Dlouho se prosit zrovna nedají!

**PANTALONE**: Účty si srovnáme až potom. Vy si dejte do pořádku svoje a my se už nějak dopočítáme.

**KLÁRINKA**: Buďte hodně šťastna, má drahá.

**BEATRICE**: A vy zrovna tak.

**SILVÍNEK** _(k FLORINDOVI)_: My už o sobě víme, pane, že?

**FLORINDO**: Myslím, že víme. Vy jste ten pán, co se mohl utlouct po soubojích, viďte?

**SILVÍNEK**: To jsem na neštěstí byl. A tuhleten soupeř mě dočista odzbrojil a málem zabil. _(Ukazuje BEATRICI.)_

**BEATRICE** _(k SILVÍNKOVI)_: Můžete říct, kdo vám daroval život?

**SILVÍNEK**: Pravdaže!

**KLÁRINKA** _(k SILVÍNKOVI)_: To bylo přece kvůli mně!

**SILVÍNEK**: To víš, miláčku.

**PANTALONE**: Všechno je v pořádku, všechno jaksepatří.

**TRUFFALDINO**: To nejlepší přijde až nakonec.

**PANTALONE**: Copak?

**TRUFFALDINO** _(táhne FLORINDA stranou)_: Když dovolíte, pane, slovíčko –

**FLORINDO** _(k TRUFFALDINOVI)_: Copak chceš?

**TRUFFALDINO** _(k FLORINDOVI)_: Vzpomínáte, co jste mi slíbil?

**FLORINDO** _(k TRUFFALDINOVI)_: Copak? Už nevím.

**TRUFFALDINO** _(k FLORINDOVI)_: Že mi řeknete panu Agnivorlovi o Smeraldinu.

**FLORINDO** _(k TRUFFALDINOVI)_: Máš pravdu, vzpomínám si. Hned to udělám.

**TRUFFALDINO** _(k FLORINDOVI)_: To víte, člověk by to na světě rád dotáh aspoň někam.

**FLORINDO**: Pane Agnivorla, vidím vás dneska sice po prvé, sotvaže jsme se seznámili. A přece vás musím prosit, abyste mi prokázal laskavost.

**PANTALONE**: Jak račte, s radostí! Všechno, čím můžu sloužit.

**FLORINDO**: Můj sluha by si rád vzal vaši služebnou. Bylo by vám velmi zatěžko, kdybyste mu vyhověl?

**SMERALDINA** _(k sobě)_: Tak vida, teď mě chce ještě jeden! Ke všem čertům, kdo to zase je? Kdybych ho aspoň znala!

**PANTALONE**: Já jsem s tím docela svolný. _(K SMERALDINĚ.)_ A co ty, slečinko?

**SMERALDINA**: Kdybych věděla, že nepohorším –

**PANTALONE** _(k FLORINDOVI)_: Co je to za člověka, ten váš sluha?

**FLORINDO**: Za tu krátkou dobu, co je u mne, mohu říct, že je to spolehlivý a schopný člověk.

**KLÁRINKA**: Ale pane Florindo, vy jste mě předběhl! Měla jsem smluvit svatbu své služebné se sluhou slečny Beatrice. Vy chcete Smeraldinu pro toho svého. Teď už nemám, co bych k tomu řekla.

**FLORINDO**: Ach, ne, ne, když jste se zavázala, já vám ustoupím. Máte úplnou volnost.

**KLÁRINKA**: Ne, to nejde, nikdy nepřipustím, aby dostala má žádost přednost před vaší. Přiznám se, neslíbila jsem nic určitého. Prosím, jen se ucházejte dál.

**FLORINDO**: Vy to děláte jen ze zdvořilosti. Pane Agnivorlo, berte věci, jako kdybych byl vůbec nic neřekl. Nepromluvím už ani slovo přímluvy za svého sluhu. Není naprosto nutné, aby se ženil.

**TRUFFALDINO** _(k sobě)_: Vy byste to zvedli! Budou si dělat komplimenty a já zůstanu na ocet!

**SMERALDINA** _(k sobě)_: Nakonec mě ještě připraví o oba ženichy!

**PANTALONE**: Tak honem, vyřiďte si to! Chudák holka se chce vdávat, tak jednomu nebo druhému ji dát musím.

**FLORINDO**: Tomu mému ne. Nemohu slečně Klárince dělat potíže.

**KLÁRINKA**: A tomu mému teprv ne. Pan Florindo už dostal slovo.

**TRUFFALDINO**: Tak podívejte, páni, já vás srovnám. Pane Florindo – žádal jste o Smeraldinu pro svého sluhu?

**FLORINDO**: Žádal. Neslyšels to na vlastní uši?

**TRUFFALDINO**: A vy, slečno Klárinko, neslíbila jste Smeraldinu sluhovi slečny Beatrice?

**KLÁRINKA**: Ovšemže, o to jsem měla požádat.

**TRUFFALDINO**: Tak dobře, Smeraldino, dej sem ruku a hotovo!

**PANTALONE** _(k TRUFFALDINOVI)_: Jakým právem chceš, aby dala ruku tobě?

**TRUFFALDINO**: Protože já jsem sluha pana Florinda a slečny Beatrice jak by smet.

**FLORINDO**: Cože?

**BEATRICE**: Co to povídáš?

**TRUFFALDINO**: Jen klid, jen klid. Pane Florindo, kdo vás prosil, abyste se u pana Agnivorla ucházel pro něho o Smeraldinu?

**FLORINDO**: Tys mě přece o to prosil.

**TRUFFALDINO**: A vy, slečno Klárinko, komu jste chtěla Smeraldinu dát?

**KLÁRINKA**: Tobě.

**TRUFFALDINO**: Ergo kladívko – Smeraldina je moje.

**FLORINDO**: Ale kde je tvůj sluha, Beatrice?

**BEATRICE**: Tady. Cožpak to není Truffaldino?

**FLORINDO**: Truffaldino je můj sluha!

**BEATRICE**: Ty nemáš Amidora?

**FLORINDO**: Já? Ty máš přece Amidora.

_TRUFFALDINO dělá tisíc a jedno omluvné gesto na všechny strany._

**FLORINDO**: Rošťáku!

**BEATRICE**: Šibeničníku!

**FLORINDO**: Ty jsi sloužil zároveň dvěma pánům?

**TRUFFALDINO**: Dovolil jsem si být tak smělý, pane. Hup jsem do toho po hlavě, ani jsem si to nerozmýšlel. Ale chtěl jsem to zkusit! Dlouho to sice netrvalo, ale přesto mi patří sláva, že nikdo nepřišel ani na tohle, dokud jsem to z lásky k svému děvčeti neprozradil sám. Svedl jsem kousek k pohledání a sem tam jsem se při tom říz. A doufám, už pro ten báječný nápad, že mi panstvo s veškerou úctou promine.

_Opona._

_Konec._

</section>
