---
title: DĚJSTVÍ DRUHÉ
contentType: prose
---

## Scéna 1

_Dvůr v Pantalonově domě._

_SILVÍNEK a DOKTOR._

**SILVÍNEK**: Prosím vás, otče, nechte mě!

**DOKTOR**: Tady zůstaneš a odpovíš mi na to, nač se tě budu ptát!

**SILVÍNEK**: Mě může čert vzít!

**DOKTOR**: Z jakého důvodu ses dostavil na dvůr pana Agnivorla?

**SILVÍNEK**: Buď dodrží slovo, nebo mi dá zadostiučinění za nejtěžší urážku!

**DOKTOR**: Takovou věc se nesluší vyřizovat tady, ve vlastním domě pana Agnivorla. Jsi pitomec, protože se necháváš strhnout k nepředloženostem!

**SILVÍNEK**: Jak kdo ke mně, tak já k němu!

**DOKTOR**: To je sice pravda, ale proto se ještě nemusíš unáhlovat. Nech to na mně, Silvio, promluvím si s ním napřed slovíčko. Možná, že se mi povede osvítit ho a že uzná, čím je nám po­vinen. Jdi někam stranou a počkej na mne. Tady na dvoře nebudem dělat výstupy. Počkám tu na pana Agnivorla sám!

**SILVÍNEK**: Ale já, otče –

**DOKTOR**: Ale já, synu, si přeji, abys mě poslouchal!

**SILVÍNEK**: Dobře. Já poslechnu. Já půjdu. Promluvte si s ním. Já na vás počkám u Zbrojnice. A jestli si pan Pantalone nedá říct, vezmu si slovo zase já! _(Odejde.)_

## Scéna 2

_DOKTOR, pak PANTALONE._

**DOKTOR**: Chudák synáček, to je mi ho líto… Pan Agnivorla mu neměl tolik slibovat, dokud neměl ve věci smrti toho Turíňana jasno. Byl bych rád, kdyby se už zas uklidnil, nebo se v rozvášnění ještě přivede do neštěstí.

**PANTALONE** _(vejde; k sobě)_: Co dělá doktor u mne v domě?

**DOKTOR**: Služebník, pane Agnivorla.

**PANTALONE**: K službám, pane doktore. Zrovna jsem chtěl jít za vámi a za vaším synem.

**DOKTOR**: Tak? Výborně! Bezpochyby jste nás chtěl vyhledat, abyste nás ujistil, že si slečna Klárinka vezme Silvia.

**PANTALONE**: Spíš jsem vám šel říct… _(Neví, jak dál.)_

**DOKTOR**: Ale, ale, není potřebí se tolik omlouvat. Plně chápu situa­ci, ve které jste se octl. Všechno odpuštěno, ovšem, jsme přece staří přátelé.

**PANTALONE**: Rozumějte, když uvážíte, že jsem dal panu Fredericovi slovo… _(Neví, jak dál.)_

**DOKTOR**: Rozumím, překvapil jsem vás znenadání, neměl jste čas rozvážit si to a nepředložil jste si, jaká potupa by to bývala byla pro naši rodinu.

**PANTALONE**: O potupě tu snad nemůže být řeč, když je tu starší závazek…

**DOKTOR**: Já už vím, co chcete říci. Na první pohled se vám zdálo, že se zasnoubení s tím Turíňanem nedá zrušit, protože bylo uzavřeno formou písemné dohody. Avšak k této došlo pouze mezi ním a vámi, kdežto naše byla stvrzena i ze strany slečny dcery.

**PANTALONE**: To je sice pravda, ale…

**DOKTOR**: A jak víte, ve věcech práva manželského consensus et non concubitus facit virum.

**PANTALONE**: Já moc latinsky neumím, ale chci vám říct…

**DOKTOR**: A na vlastním dítěti se nikdy nesmíme dopouštět útisku.

**PANTALONE**: Máte k tomu ještě něco?

**DOKTOR**: Pokud jde o mne, řekl jsem svoje.

**PANTALONE**: Už jste skončil?

**DOKTOR**: Domluvil jsem.

**PANTALONE**: Tak můžu už mluvit?

**DOKTOR**: Mluvte!

**PANTALONE**: Milý pane doktore, s celou touhle vaší učeností…

**DOKTOR**: Ó, co se týče věna, v té věci se dohodneme. O něco více nebo méně – nejsem tak malicherný.

**PANTALONE**: Tak zase od začátku: pustíte mě ke slovu?

**DOKTOR**: Mluvte!

**PANTALONE**: Povídám, že ta vaše učenost je moc krásná a moc hezká, ale v tomhle případě není nic platná.

**DOKTOR**: Vy byste nechal k té svatbě dojít?

**PANTALONE**: Jednou jsem dal slovo a slovo brát zpátky nejde. Dcera s tím souhlasí, tak co nám překáží? Šel jsem hned za vámi nebo za panem Silviem, abych vám řekl, jak se věci mají. Je mi moc líto, ale nemohu si pomoct.

**DOKTOR**: Vaší dceři se nedivím. Ale vám se divím, že jste se ke mně mohl zachovat tak bídně! Jestliže jste neměl jistotu o smrti pana Frederica, nebyl jste oprávněn jednat s mým synem. Ale jestliže jste s ním jednou vstoupil v jednání, musíte slovo dodržet, ať už to stojí, co chce! Zpráva o smrti pana Rasponiho ospravedlnila sdostatek vaše nové rozhodnutí dokonce i před ním samým. Nečinil vám za to žádných výtek a taktéž necítil nejmenší potřebu, aby na vás vymáhal zadostiučinění. Řádná svatební smlouva, která byla dnešního jitra uzavřena za přítomnosti svědků mezi slečnou Klárinkou z jedné a mým synem z druhé strany, nemůže být zneplatněna pouhým slovem, které jste vy dal někomu jinému. Mohl bych z titulu nároků svého syna učinit neplatnou jakoukoliv pozdější smlouvu a přiměti vaši dceru, aby nastoupila plnění závazků plynoucích ze smlouvy nové. Avšak styděl bych se mít ve svém domě snachu, která zaslouží tak málo úcty, a dceru člověka, který nedrží slovo, jako vy! Pane Pantalone Agnivorla, uvědomte si, čeho jste se na mně dopustil! Uvědomte si, čeho jste se dopustil na rodině doktora Palmira Palmare! Přijde den, kdy mi za to zaplatíte! Ano, přijde den! Všeho do času! _(Odejde.)_

## Scéna 3

_PANTALONE, pak SILVÍNEK._

**PANTALONE**: Jdi si a počkej, až si pro tebe pošlu! Na to se ti vykašlu a pro strach z tebe mám taky uděláno! Jeden Rasponi mi stojí za víc než celá ta tvoje familie. Jediného dědice s takovým jměním každý den nenajdeš. Řek jsem a hotovo!

**SILVÍNEK** _(vejde; k sobě)_: Dobře mu to otec pověděl! A teď – zachraň se, kdo můžeš!

**PANTALONE** _(všimne si ho)_: Á, další splátka na to konto!

**SILVÍNEK** _(k PANTALONOVI, dopáleně)_: Nejuctivější služebník, bla­horodí!

**PANTALONE**: K službám, pane. _(K sobě.)_ Jen se z něho kouří!

**SILVÍNEK**: Otec mně naznačoval nějaké takové kdesi cosi. Mám to snad brát vážně?

**PANTALONE**: Když to řekl váš pan otec, bude to asi pravda.

**SILVÍNEK**: Tak svatba slečny Klárinky a pana Frederica je jistá věc?

**PANTALONE**: To, pane, je. Jistá a domluvená.

**SILVÍNEK**: Divím se, že si troufáte říkat mi to tak nepokrytě. Nestydo! Nevíte, že slovo dělá muže a nemáte v těle kouska cti!

**PANTALONE**: Co si to dovolujete, mladý muži? Takhle se mluví se starými lidmi v mém postavení?

**SILVÍNEK**: Nevím, co by mi mohlo zabránit, abych vás nerozšlápl jako ropuchu.

**PANTALONE**: Já nejsem žádná ropucha, mladíku! A vy mi nebudete dělat rámus v mém vlastním domě!

**SILVÍNEK**: Tak pojďte na ulici!

**PANTALONE**: Já se vám divím, pane!

**SILVÍNEK**: Pojďte, jestli vám zbyla ještě trocha cti!

**PANTALONE**: Zapomínáte, kdo jsem! To bych si vyprosil!

**SILVÍNEK**: Jste nestyda, zbabělec a nízký chlap!

**PANTALONE**: A vy drzý klacek!

**SILVÍNEK**: Přisámbůh –! _(Sáhne po kordu.)_

**PANTALONE**: Pomoc! _(Sáhne po dýce za pasem.)_

## Scéna 4

_BEATRICE s taseným kordem, předešlí._

**BEATRICE** _(k PANTALONOVI, napřáhne meč proti SILVÍNKOVI)_: Tady jsem! Nebojte se, ubráním vás!

**PANTALONE** _(k BEATRICI)_: Zeťáčku, spoléhám se na vás!

**SILVÍNEK** _(k BEATRICI)_: Zrovna s tebou jsem si chtěl vyrovnat účty!

**BEATRICE** _(k sobě)_: Teď jsem si to nadrobila!

**SILVÍNEK** _(k BEATRICI)_: Do toho! Čekám!

**PANTALONE** _(bázlivě)_: Zeťáčku!

**BEATRICE**: Z takových situací jsem se vysekal už tolikrát, pane! Vy mi strach nenaženete! _(Postaví se do střehu.)_

**PANTALONE**: Pomoc! Copak tu není živé duše? _(Utíká na ulici.)_

_BEATRICE a SILVÍNEK šermují. SILVÍNEK upadne a upustí kord. BEATRICE mu nasadí hrot kordu na prsa._

## Scéna 5

_KLÁRINKA a předešlí._

**KLÁRINKA**: Proboha, přestaňte!

**BEATRICE**: Jen kvůli vám, krásná Klárko, daruji Silviovi život. A vy, prosím, na oplátku za mé milosrdenství, nezapomeňte, co jste mi odpřisáhla! _(Odejde.)_

## Scéna 6

_SILVÍNEK a KLÁRINKA._

**KLÁRINKA**: Silvínku, drahoušku, nestalo se ti nic?

**SILVÍNEK**: Silvínku! Věrolomnice proradná! Zhrzený milenec je dra­houšek? Oklamaný snoubenec je drahoušek?

**KLÁRINKA**: Silvínku! Nemáš mi co vyčítat. Miluji jen tebe, toužím jen po tobě a jsem ti věrná!

**SILVÍNEK**: Lhářko! Ty žes mi věrná? Věrnost říkáš tomu, když slíbíš věrnost tomu druhému?

**KLÁRINKA**: To jsem přece neudělala a taky nikdy neudělám! Spíš umřu, než bych tě opustila!

**SILVÍNEK**: Sám jsem slyšel, že ses mu zapřisáhla!

**KLÁRINKA**: Ale ne, že si ho vezmu!

**SILVÍNEK**: Tak cos mu přísahala?

**KLÁRINKA**: Silvínku, nezlob se, ale to nesmím říct.

**SILVÍNEK**: A proč ne?

**KLÁRINKA**: Protože jsem přísahala, že budu mlčet.

**SILVÍNEK**: Protože jsi vinna!

**KLÁRINKA**: Já jsem nevinná, Silvínku!

**SILVÍNEK**: Nevinná nemá co zapírat!

**KLÁRINKA**: Provinila bych se právě, kdybych něco řekla!

**SILVÍNEK**: Komu ses zapřisáhla, že nic neřekneš?

**KLÁRINKA**: Fredericovi.

**SILVÍNEK**: A toho se tak horlivě držíš?

**KLÁRINKA**: Držím se toho, abych neporušila přísahu.

**SILVÍNEK**: A ještě ti mám věřit, že ho nemiluješ? Leda bych byl padlý na hlavu! Nevěřím ti, ani co by za nehet vlezlo, věrolomnice ukrutná! Nechci tě ani vidět!

**KLÁRINKA**: Kdybych tě nemilovala, nebyla bych ti běžela zachránit život!

**SILVÍNEK**: Nestojím ti o život, když za něj musím děkovat ničemnici!

**KLÁRINKA**: Silvínku, vždyť tě miluji z celého srdce!

**SILVÍNEK**: A já tě nenávidím z celé duše!

**KLÁRINKA**: Jestli se neupokojíš, budu mít z toho smrt!

**SILVÍNEK**: Radši tě chci vidět v hrobě než v jeho náručí!

**KLÁRINKA**: Tak dobře, budeš mít, co chceš! _(Sebere ze země jeho kord.)_

**SILVÍNEK**: Jen tenhle kord může pomstít mé pohanění!

**KLÁRINKA**: Takovýhle jsi ty na svou Klárinku surovec?

**SILVÍNEK**: K tomus mě dohnala jen ty!

**KLÁRINKA**: Ty chceš opravdu mou smrt?

**SILVÍNEK**: Já nevím sám, co chci!

**KLÁRINKA**: Ať mě máš na svědomí! _(Opře si hrot kordu o prsa.)_

## Scéna 7

_SMERALDINA a předešlí._

**SMERALDINA** _(vyběhne, sebere KLÁRINCE kord)_: Jezusmánkote, milostslečno, copak vás to napadá? _(K SILVÍNKOVI.)_ A vy, vy chlape neužilá, vy byste ji nechal? Máte vy vůbec srdce? Tak se na něho podívejte – pro tohohle chlapa by se měla ženská vraždit? Na to jste, milostslečinko, moc a moc dobrá! On vás nechce? Když vás nechce, tak vám za to sám taky nestojí. Ať táhne ke všem čertům, mordýř jeden, a vy pojďte se mnou, mužských všude dost! Do večera vám přivedu za jednoho deset! _(Hodí kord SILVÍNKOVI pod nohy.)_

_SILVÍNEK si jej zvedne._

**KLÁRINKA** _(pláče)_: Nevděčníku! Ty bys mě klidně nechal umřít a ani nevzdechneš? Mne ta bolest stejně zabije! Umřu a budeš mít pokoj! Ono se časem pozná, že jsem nevinná, a ty budeš litovat, žes mi nevěřil, a bude už pozdě, a pak budeš naříkat, jaké mě to potkalo neštěstí a jaký jsi ty surovec bez slitování! _(Odejde.)_

## Scéna 8

_SILVÍNEK a SMERALDINA._

**SMERALDINA**: Tohle mi vážně nejde na rozum. Vidíte, že se chce holka zavraždit a stojíte a troubíte na to jako boží dřevo!

**SILVÍNEK**: Huso! Ty myslíš, že by se byla vážně probodla?

**SMERALDINA**: To myslím! Kdybych byla včas nevyběhla, už by byla, chudák, v pánu.

**SILVÍNEK**: Držela kord takhle daleko od sebe! _(Ukazuje.)_

**SMERALDINA**: Co vás vede! Měla špičku už až tuhle a tuhle by byl do ní vjel!

**SILVÍNEK**: To si myslíte vy, ženská!

**SMERALDINA**: Leda, až budeme jako vy mužští! Každý cikán podle své planety hádá. O nás ženských říkáte, že zanášíme – ale než uhlídat mužského, to radši pytel blech! Na ženské nenecháte nit suchou, ale na vás mužské to padá. Na chudáka ženskou si každý troufne, ale mužskému projde všechno. A víte proč? Protože zákony si udělali mužští. Kdyby je dělaly ženské, vypadalo by to jináč! A co by na mne přišlo, dala bych každé takové lilii přišít na kalhoty pořádný kus roští a za chvíli by bylo každé město jeden prales! _(Odejde.)_

## Scéna 9

_SILVÍNEK sám._

**SILVÍNEK** _(sám)_: Klárinka je mi prostě nevěrná a vymlouvá se na přísahy, jen aby nemusila s pravdou ven. Je to zkrátka věrolomnice a sehrála mi tu komedii, že se zabije, jen aby ze mne vymámila soucit. A i když mě v souboji s mým sokem zachránila jen náhoda – já to tak nenechám! Já se mu musím pomstít! Zabiji toho ničemu a Klárinka ať si z jeho hrobu sklidí plody své nevděčné lásky! _(Odejde.)_

## Scéna 10

_Síň v hostinci se dvěma dveřmi v pozadí a dvěma po stranách. TRUFFALDINO, pak FLORINDO._

**TRUFFALDINO**: Mám já z pekla smůlu! Dva pány mám, ale k obědu nepřijde ani jeden. Dvě hodiny pryč – a ani noha! A pak mi je zaručeně čert přinese oba dva najednou. Dva najednou při obědě obskakovat nestačím a praskne to. Pst, pozor – tuhle už se jeden nese! Tak mi to snad projde.

**FLORINDO** _(vejde)_: Tak co, už jsi sehnal toho Amidora?

**TRUFFALDINO**: Cožpak jsem vám, pane, neříkal, že za ním půjdu až po obědě?

**FLORINDO**: Už mi pomalu dochází trpělivost!

**TRUFFALDINO**: Tak proč jste nepřišel dřív k obědu?

**FLORINDO** _(k sobě)_: Cožpak tomu nepřijdu na kloub, jestli tu Beatrice opravdu je?

**TRUFFALDINO**: Řek jste mi, že půjdeme na oběd, a potom jste se zase ztratil z parády. A teď to bude všechno nechci říct na co!

**FLORINDO**: Nemám teď chuť k jídlu! _(K sobě.)_ Podívám se na poštu radši sám. Snad se tam něco dovím.

**TRUFFALDINO**: Víte, pane, že se tady u nás musí jíst? Když tu člověk nic nejí, může mít z toho taky smrt.

**FLORINDO**: Musím si vyřídit nutnou záležitost. Snad to ještě stačím zpátky na oběd. A když ne, počkám až na večeři. Jestli máš hlad, naobědvej se sám.

**TRUFFALDINO**: O nic jiného taky nejde. Když je to takhle, dělejte si, co se vám zlíbí – od toho jste pán.

**FLORINDO** _(vyndá měšec s dukáty)_: Ty dukáty mi překážejí. Věčně se s nimi vláčet a opatrovat je! Odnes mi je do kufru! Tady máš klíč. _(Dá mu měšec a klíč.)_

**TRUFFALDINO**: K službám. Hned vám ten klíč zas vrátím.

**FLORINDO**: Ne, není zapotřebí, dáš mi ho až potom. Nechci se zdržovat. Kdybych se nevrátil k obědu, přijď za mnou na náměstí. Budu tam čekat jako na trní, dokud mi neseženeš Amidora. _(Odejde.)_

## Scéna 11

_TRUFFALDINO, pak BEATRICE s listem papíru v ruce._

**TRUFFALDINO**: Ještě dobře, že řek, abych si dal oběd. Aspoň v tom že se shodnem. Když nechceš ty, nech být, aspoň neubyde! Ale mne na půst neužije. Uložíme ty dukáty a potom honem –

**BEATRICE** _(vejde)_: Hej, Truffaldino!

**TRUFFALDINO** _(k sobě)_: A sakra!

**BEATRICE**: Pan Pantalone Agnivorla ti dal měšec se sto dukáty, viď?

**TRUFFALDINO**: To mi dal, pane.

**BEATRICE**: Tak proč’s mi ho neodevzdal?

**TRUFFALDINO**: On patří vám?

**BEATRICE**: Jestli mi patří? Co ti pan Agnivorla řekl, když ti jej dával?

**TRUFFALDINO**: Řek, abych ho dal pánovi.

**BEATRICE**: Tak vida. A kdopak je tvůj pán?

**TRUFFALDINO**: No, vy.

**BEATRICE**: Proč se tedy ptáš, jestli mi patří?

**TRUFFALDINO**: Tak. Jistota je jistota.

**BEATRICE**: Kde ho máš?

**TRUFFALDINO**: Tady. _(Dá jí měšec.)_

**BEATRICE**: Dukáty jsou v pořádku?

**TRUFFALDINO**: Ani jsem se jich nedotk.

**BEATRICE** _(k sobě)_: Pak si je přepočítám.

**TRUFFALDINO** _(k sobě)_: Fuj, to jsem se říz! No, nic, už je to zase v suchu. Jen co tomu řekne ten druhý… A co by říkal? Patří ty dukáty jemu? Nepatří. Tak do toho nemá co mluvit!

**BEATRICE**: Hostinský je doma?

**TRUFFALDINO**: Je, pane.

**BEATRICE**: Vyřiď mu, že budu mít k obědu hosta. Ať ještě honem, honem uvaří něco navíc.

**TRUFFALDINO**: A co, pane, poroučíte? Kolik mis?

**BEATRICE**: Pan Pantalone Agnivorla si na velké podstrojování nepotrpí. Řekni, že pět šest mis stačí. Ale ať si dá zato záležet!

**TRUFFALDINO**: Necháte to na mně?

**BEATRICE**: Vezmi si to na starost a ať se dáš vidět! Půjdu pro pana Agnivorla – je tu hned za rohem. A až se vrátím, ať už je všechno hotovo! _(Chce odejít.)_

**TRUFFALDINO**: Budete koukat, jak to spořádám!

**BEATRICE**: A tenhle papír ulož do kufru. A pozor na něj! Je to směnka na čtyři tisíce!

**TRUFFALDINO**: Žádný strach, jako oko v hlavě! Hned ho uložím.

**BEATRICE**: Dělej, ať je všechno v pořádku. _(K sobě.)_ Chudák starý Agnivorla je pro ty dukáty už polomrtvý strachy. Musím ho trochu povyrazit. _(Odejde.)_

## Scéna 12

_TRUFFALDINO, pak BRIGHELLA._

**TRUFFALDINO**: A teď se musím vytáhnout. To je prvně, co si ode mne pán dává obstarat oběd. Ať tedy vidí, že mám správné gusto! Uložíme ten kus papíru a pak… Ostatně to počká, uložím ho až potom. Jen neztrácet čas! _(Za scénu.)_ Hej, hospodo! Do krámu! Zavolejte mi šenkýře, že si s ním přeju mluvit! – Při panském obědě konec konců nezáleží ani tak na tom, kolik toho je, jako jak se to naservíruje. Správné uspořádání vydá víc než halda mis.

**BRIGHELLA** _(vejde)_: Copak je, Truffaldino? Co bys chtěl?

**TRUFFALDINO**: Pánovi přijde na oběd známý, tak potřebuje oběd pro dva, ale šupito, šupito! Jste na to v kuchyni zařízeni?

**BRIGHELLA**: U mne je všeho dost a vždycky! Za půl hodiny vystrojím pánovi hostinu, co hrdlo ráčí.

**TRUFFALDINO**: No dobře. Co tam máte?

**BRIGHELLA**: Dvě osoby, to máme řekněme každému dva chody po čtyřech mísách. Bude to tak dobře?

**TRUFFALDINO** _(k sobě)_: Říkal sic všeho všudy pět nebo šest mis, ale šest nebo osm, to už tak moc nedělá. _(K BRIGHELLOVI.)_ Jo, dobře. A co to bude?

**BRIGHELLA**: Jako první chod dáme polévku, smažený řízek, rybu a fricandeau.

**TRUFFALDINO**: Ty první tři znám. Ale co je to čtvrté za podnik?

**BRIGHELLA**: Francouzská mísa. Pikantní. Excellent!

**TRUFFALDINO**: Dejme tomu. Tak první chod by šel. A dál?

**BRIGHELLA**: Jako druhý chod dáme pečínku na rožni, salátek, paštičku a mísu pudingu.

**TRUFFALDINO**: Tam je zas ňáká záhada. S čím tu putýnku?

**BRIGHELLA**: Řekl jsem pudingu. Anglická mísa. Very good!

**TRUFFALDINO**: Dobře, to mi stačí. A jak to naservírujeme na stůl?

**BRIGHELLA**: To je maličkost. Pošlu sem vrchního.

**TRUFFALDINO**: To není náhodou žádná maličkost, to je moje starost! Především záleží na tom, aby to na stole hezky vypadalo.

**BRIGHELLA** _(ukazuje mu uspořádání)_: Stačí dát na příklad takhle polévku, takhle řízek, takhle rybu a takhle fricandeau.

**TRUFFALDINO**: To se mi nelíbí. Do prostředka nedáme nic?

**BRIGHELLA**: To by musilo být pět mis.

**TRUFFALDINO**: Dobře, můžete jich dát pět.

**BRIGHELLA**: A doprostřed přijde omáčka k rybě.

**TRUFFALDINO**: Co vás vede! Vy tomu rozumíte jako koza petrželi. Omáčka doprostředka nepatří. Doprostředka patří polívka.

**BRIGHELLA**: Tak dej rybu na jeden roh a omáčku na druhý.

**TRUFFALDINO**: To by to mělo ránu! Vy šenkýři dovedete vařit, ale pustit vás k stolničení, to by člověk splakal! Já vám to ukážu. Dejme tomu, že tohleto je stůl. _(Klekne na jedno koleno a ukazuje na podlaze.)_ Koukněte, jak se servíruje pět mis: například doprostředka polívka. _(Utrhne ze směnky kus papíru a naznačí jím mísu.)_ Na tenhle roh ryba. _(Další kus směnky.)_ Na druhý roh smažený řízek. _(Další kus směnky.)_ Semhle omáčka a semhle to fikando, co nevím, co to je. _(Poslední kusy směnky.)_ To mrkáte, co? Udělal jsem to dobře?

**BRIGHELLA**: Ujde to. Jenom omáčku máš moc daleko od ryby.

**TRUFFALDINO**: Uvidíme, co se dá pro ni udělat.

## Scéna 13

_BEATRICE, PANTALONE a předešlí._

**BEATRICE** _(vejde s PANTALONEM; k TRUFFALDINOVI)_: Co to tu tro­píš na kolenou?

**TRUFFALDINO**: Učím ho, jak se servíruje.

**BEATRICE**: A co ty papíry?

**TRUFFALDINO** _(k sobě)_: Hrom do putýnky! Ten jeho papír!

**BEATRICE**: Vždyť je to moje směnka!

**TRUFFALDINO**: Račte odpustit. To je maličkost, hned to zas –

**BEATRICE**: Uličníku! Takhle se staráš o mé věci? O tak důležité listiny? Zasloužil bys pořádně napráskat. Co tomu říkáte, pane Agnivorla? Viděl jste někdy většího pitomce?

**PANTALONE**: I dejte pokoj, vždyť je to k smíchu! Hůř by bylo kdyby se to nedalo spravit. Napíšu vám prostě novou a hotovo.

**BEATRICE** _(k TRUFFALDINOVI)_: Co kdyby ta směnka byla ze zahraničí, ty negramoto?

**TRUFFALDINO**: To je všechno z toho, že Brighella nedovede inteligentně prostřít tabuli.

**BRIGHELLA**: Ničemu nerozumí a do všeho strká nos.

**TRUFFALDINO**: To zase pr! Já náhodou vím, co se –

**BEATRICE**: Prosím tě, jdi už!

**TRUFFALDINO**: Inteligentně servírovaný oběd má náhodou větší cenu, než –

**BEATRICE**: Povídám ti, abys už šel!

**TRUFFALDINO**: Nikdo není ve své vlasti prorokem. _(Odejde.)_

**BRIGHELLA**: Z toho chlapa nebudu moudrý nadosmrti. Chvíli vypadá jako mazaný všemi mastmi a chvíli jako když neumí pět počítat.

**BEATRICE**: Dělá ze sebe osla, uličník. _(K BRIGHELLOVI.)_ Doufám, že nás nenecháte čekat.

**BRIGHELLA**: Když si přejete pět mis jen na jediný chod, bude to chvíli trvat.

**PANTALONE**: Prosím vás, kolik chcete dělat chodů? Kolikpak chcete nosit mis? I dejte pokoj, dejte pokoj! Talíř rýžové polévky, něco k tomu a hotovo. Já si na žádné podstrojování nepotrpím.

**BEATRICE** _(k BRIGHELLOVI)_: Slyšel jste? Zařiďte se podle toho.

**BRIGHELLA**: Jak račte poroučet. Ale kdyby mi panstvo řeklo, co by si tak asi přálo…

**PANTALONE**: Pro mne kdybyste tam měl měkkoučkou paštičku – jsem už přišpatnělý na zuby.

**BEATRICE**: Tak tedy dvě paštiky.

**BRIGHELLA**: Hned to bude, služebník. Udělejte si zatím pohodlí, hned vám pošlu jídlo na pokoj.

**BEATRICE**: A řekněte Truffaldinovi, ať nás přijde obsloužit.

**BRIGHELLA**: Hned vám ho pošlu. _(Odejde.)_

## Scéna 14

_BEATRICE, PANTALONE, pak ČÍŠNÍCI, pak TRUFFALDINO._

**BEATRICE**: Opravdu vezmete za vděk takovým skromným obědem, pane Pantalone?

**PANTALONE**: Ale, ale, děláte si se mnou zbytečnou starost, ze­ťáčku! Já bych měl pozvat vás a teď vy zvete mne. Ale to víte – holku mám ještě doma, a než bude všechno odbyto, ani by se nehodilo, abyste byli pořád spolu. A řeknu vám, jsem moc rád, že jste mě pozval. Aspoň se trochu povyrazím! Ještě se celý klepu strachy. Nebýt vás, zeťáčku, tak mě ten rabiát určitě probodl!

**BEATRICE**: Jsem rád, že jsem přišel včas.

_ČÍŠNÍCI nesou do Beatricina pokoje vše potřebné k prostření, sklenky, víno, chleba atd._

**PANTALONE**: V tomhle hostinci jde všechno jak na drátku.

**BEATRICE**: Brighella v tom umí chodit. V Turíně sloužíval u nějakého markýze di Tentononc – ještě dnes se tím chlubí.

**PANTALONE**: Pak tu máme ještě jeden takový hostinec, u Canalu Grande, zrovna naproti burze. Tam se jí taky moc dobře. Poseděl jsem si tam kolikrát s přáteli – všechno solidní firmy – a moc dobře nás tam uctili. Dodnes na to rád vzpomínám. Zvlášť to jejich burgundské mi pořád nejde z hlavy.

**BEATRICE**: Není nad takové posezení s dobrou společností.

**PANTALONE**: Kdybyste věděl, co to bylo za lidi! Jaké tam našel člověk prostředí! Ta úroveň! Ten rozhled! A ta srdečnost, když se vykládalo, kdo zas udělal kotrmelec! Ach, to byly časy! Sedm nebo osm solidních firem k pohledání.

_ČÍŠNÍCI vyjdou z pokoje a vracejí se do kuchyně._

**BEATRICE**: Vy jste měl ovšem často to potěšení –

**PANTALONE**: Často. _(S povzdechem.)_ A doufám, že ho budu mít brzy zas.

**TRUFFALDINO** _(vejde s polévkovou mísou; k BEATRICI)_: Račte, prosím, ke stolu, hned budu servírovat menu.

**BEATRICE**: Jen syp napřed a postav to na stůl!

**TRUFFALDINO** _(dělá okolky)_: Až po vás, vašnosti, až po vás, prosím.

**PANTALONE** _(k BEATRICI)_: Vy máte originál sluhu! Pojďme! _(Jde do Beatricina pokoje.)_

**BEATRICE** _(k TRUFFALDINOVI)_: Radši míň špásů a víc dávat pozor! _(Jde do pokoje.)_

**TRUFFALDINO**: To je mi taky trachtace! Jeden chod a konec. Vyhodí krejcary oknem a nic pořádného za to. Kdo ví, jestli ta polívka je vůbec k jídlu. Pro jistotu to ochutnám. _(Ochutnává polévku lžící, kterou vytáhne z kapsy.)_ Ještě že mám vždycky při sobě svou zbraň… Není nejhorší. Mohla by být ještě horší. _(Jde do pokoje.)_

## Scéna 15

_VRCHNÍ s mísou, pak TRUFFALDINO, pak FLORINDO, pak BEATRICE a ostatní ČÍŠNÍCI._

**VRCHNÍ** _(vyjde z kuchyně)_: Kde vězíš, že nejdeš pro jídlo?

**TRUFFALDINO** _(z pokoje)_: Tady jsem, kamaráde. Co mi neseš?

**VRCHNÍ**: Tu máš maso. Musím ještě pro druhou mísu. _(Odejde.)_

**TRUFFALDINO**: To je skopová, nebo telecí? Vypadá to na skopovou. Zkusíme kousek. _(Ochutnává.)_ Skopová to není, telecí taky ne. Je to docela obstojná jehněčí. _(Chce jít do Beatricina pokoje.)_

**FLORINDO** _(vejde)_: Kam to lezeš?

**TRUFFALDINO** _(k sobě)_: Pomoz pámbu!

**FLORINDO**: Kam neseš tu mísu?

**TRUFFALDINO**: Na stůl.

**FLORINDO**: Komu?

**TRUFFALDINO**: No vám přece.

**FLORINDO**: Proč mi prostíráš k obědu, když ještě nejsem doma?

**TRUFFALDINO**: Viděl jsem z okna, že jdete. _(K sobě.)_ Musím mu něco nakukat.

**FLORINDO**: A neseš mi maso dřív než polévku?

**TRUFFALDINO**: Jo, to vám, pane, musím říct: u nás v Benátkách se jí polívka až naposled.

**FLORINDO**: A já to chci obráceně. Přines mi napřed polévku a maso odnes zase do kuchyně!

**TRUFFALDINO**: Jak poroučíte, hned to bude.

**FLORINDO**: A dělej rychle! Chci si pak na chvíli lehnout.

**TRUFFALDINO**: Už běžím! _(Dělá, jako když se vrací do kuchyně.)_

**FLORINDO**: Cožpak se s Beatricí nesetkám jaktěživ? _(Jde do_ _druhého_ _pokoje. Jak zajde, běží TRUFFALDINO s mísou k BEATRICI.)_

**VRCHNÍ** _(přinese mísu)_: Truffaldino! To mám na tebe pořád čekat?

**TRUFFALDINO** _(vyjde od BEATRICE)_: Tady jsem. Honem, běž pro­střít do druhého pokoje, ten druhý host už přišel. Rychle po­lívku!

**VRCHNÍ**: Okamžik! _(Odejde.)_

**TRUFFALDINO** _(vzal od něho mísu)_: Co to v tom plave? Aha, to bude to fikando. _(Ochutnává.)_ Chutná to docela dobře, na mou duši! _(Odnese mísu do Beatricina pokoje a vrátí se. ČÍŠNÍCI jdou zatím prostřít do Florindova pokoje.)_ Na sál, mládenci! Plivnout si do dlaní a malá dává, ať něco uhrajem! _(K sobě.)_ Juch, kdyby se mi tak poštěstilo obskákat u oběda oba dva pány najednou! To by bylo terno do lutrie! _(ČÍŠNÍCI vyjdou z Florindova pokoje a jdou do kuchyně.)_ Kluci, hoďte sebou, polívku!

**VRCHNÍ**: Starej se tamhle o svůj stůl, my se o tenhle postaráme. _(Odejde.)_

**TRUFFALDINO**: A já se zrovna postarám o oba, jen když to půjde!

_VRCHNÍ se vrátí s polévkou pro FLORINDA._

**TRUFFALDINO**: Dej to sem, já ji tam vezmu! Běž pro další chod pro tamhleten stůl! _(Vytrhne VRCHNÍMU polévku z rukou a běží s ní k FLORINDOVI.)_

**VRCHNÍ**: Ten má švába na mozku, že se hrne tam i tam. Když mu to dělá dobře –. Já o svůj tuzér nepřijdu.

_TRUFFALDINO vyjde z Florindova pokoje._

**BEATRICE** _(volá ze svého pokoje)_: Truffaldino!

**VRCHNÍ** _(k TRUFFALDINOVI)_: Obsluhuj si svého pána!

**TRUFFALDINO**: Tady jsem! _(Jde k BEATRICI.)_

_ČÍŠNÍCI přinesou maso pro FLORINDA._

**VRCHNÍ** _(k ČÍŠNÍKOVI)_: Ukaž! _(Vezme od něho mísu, ČÍŠNÍCI odejdou.)_

_TRUFFALDINO vyjde z Beatricina pokoje se špinavými talíři._

**FLORINDO** _(křikne ze svého pokoje)_: Truffaldino!

**TRUFFALDINO** _(chce sebrat VRCHNÍMU mísu)_: Ukaž!

**VRCHNÍ**: Tohle mu odnesu já!

**TRUFFALDINO**: Slyšel jsi, že volá mne! _(Vytrhne mu mísu z rukou a běží k FLORINDOVI.)_

**VRCHNÍ**: To je k zbláznění! Musí být všude na kvedlačku! _(ČÍŠNÍCI přinesou mísu s paštikou, odevzdají ji VRCHNÍMU a odejdou.)_ Já bych to odnes na pokoj, ale kdopak by se s tím chlapem hádal!

_TRUFFALDINO vyjde z Florindova pokoje se špinavými talíři._

**VRCHNÍ**: Pojď sem, ty přetrhdílo! Odnes tu paštiku svému pánovi!

**TRUFFALDINO**: Paštiku? _(Vezme si mísu.)_

**VRCHNÍ**: Bodejť, přece si ji poručil. _(Odejde.)_

**TRUFFALDINO**: To je od něho hezké! A kam ji mám odnést? Hrom do toho, který můj pán si ji poručil? V kuchyni se na to radši ptát nebudu, abych se neříz. Jestli se přehmátnu a odnesu ji tomu, co si ji nedal, prožene mě ten druhý a už jsem v tom. Teď, babo, raď…! To bych nesměl být já! Takhle to uděláme: Rozdělíme paštiku na dva talíře, každému dáme půlku, aby se nepopráli, a on už se ten pravý přihlásí. _(Vezme talíř, rozpůlí paštiku a půl přendá na čistý talíř.)_ Čtyři kousky a čtyři kousky. A jedna porcička nám přebývá. Kam s ní? Sním ji sám, abych nikoho neošidil. _(Sní ji.)_ Teď je to v pořádku, nemají si co vyčítat. A odnesu to napřed semhle. _(Položí jeden talíř na zem, s druhým jde k BEATRICI.)_

**VRCHNÍ** _(přinese puding, volá)_: Truffaldino!

**TRUFFALDINO** _(vyjde z Beatricina pokoje)_: Tady!

**VRCHNÍ**: Odnes ten puding –

**TRUFFALDINO**: Počkej, hned jsem zpátky. _(Vezme druhou paštiku a jde s ní k FLORINDOVI.)_

**VRCHNÍ**: Co jančíš? Paštika patří semhle –!

**TRUFFALDINO**: To je docela v pořádku, to taky vím a taky jsem ji tam odnes. A můj pán poslal tyhle čtyři kousky tomuhle cizinci. _(Zajde k FLORINDOVI.)_

**VRCHNÍ**: Tak oni se znají a jsou to přátelé? To nemohli obědvat spolu?

**TRUFFALDINO** _(vrátí se od FLORINDA)_: Tak copak je to?

**VRCHNÍ**: Anglický puding.

**TRUFFALDINO**: A kdo si ho poručil?

**VRCHNÍ**: Tvůj pán. _(Odejde.)_

**TRUFFALDINO**: Set sakra, co to je ten putynk? Voní to jedna radost a vypadá to jako sulc. A sulc, to je moje! Přesvědčíme se. _(Vytáhne z kapsy lžíci, jí.)_ Sulc to není, ale daleko to do něho nemá. _(Jí.)_ A vlastně je to ještě lepší než sulc. _(Jí.)_

**BEATRICE** _(volá z pokoje)_: Truffaldino!

**TRUFFALDINO** _(plnými ústy)_: Už běžím!

**FLORINDO** _(volá z pokoje)_: Truffaldino!

**TRUFFALDINO** _(plnými ústy)_: Už běžím. _(Jí dál.)_ Pošušňáníčko, něco ef ef! Ještě jednou do huby a jde se. _(Jí.)_

**BEATRICE** _(vyjde ze svého pokoje, vidí, jak se TRUFFALDINO cpe a dá mu pohlavek)_: Tak dočkám se tě? _(Vrátí se do pokoje.)_

_TRUFFALDINO položí mísu na zem a jde za ní._

**FLORINDO** _(vyjde ze svého pokoje)_: Truffaldino! _(Volá.)_ U všech čertů, kde vězíš?

**TRUFFALDINO** _(vyjde z Beatricina pokoje)_: Tady jsem.

**FLORINDO**: Kudy běháš? Kams mi zmizel?

**TRUFFALDINO**: Šel jsem se podívat, co přijde dál.

**FLORINDO**: Bude ještě něco?

**TRUFFALDINO**: Přeptám se v kuchyni.

**FLORINDO**: Tak dělej, chci si pak lehnout. _(Jde do svého pokoje.)_

**TRUFFALDINO**: Už běžím. _(Volá.)_ Vrchní! Co přijde ještě? _(K sobě.)_ A ten putýnek si hezky schovám pro sebe. _(Schová jej.)_

**VRCHNÍ** _(přinese mísu)_: Na – pečeně na rožni.

**TRUFFALDINO** _(vezme ji)_: A ovoce! Honem!

**VRCHNÍ**: Jen se nepřeraž! Hned to bude. _(Odejde.)_

**TRUFFALDINO**: Pečeni odnesem semhle. _(Jde k FLORINDOVI.)_

**VRCHNÍ**: Tady je ovoce. Tak kam s ním?

**TRUFFALDINO** _(z Florindova pokoje)_: Už běžím!

**VRCHNÍ** _(dá mu je)_: Tu máš! Ještě něco?

**TRUFFALDINO**: Počkej! _(Odnese zákusek k BEATRICI.)_

**VRCHNÍ**: Šup sem, šup tam, jen se mu za patama práší!

**TRUFFALDINO** _(vrátí se)_: Hotovo, nikdo už nic nechce.

**VRCHNÍ**: To jsem rád.

**TRUFFALDINO**: A já jsem vosk? Prostřít!

**VRCHNÍ**: Hned to bude! _(Odejde.)_

**TRUFFALDINO**: A teď můj putynk! Zaplať pámbu, nic se nestalo, všichni jsou spokojeni, nikdo už nic nechce a každý si přišel na své. Obsloužil jsem osobně dvojí panstvo a jeden neví o druhém ani ň! Pašák, Truffaldino! Když jsi jim sloužil za dva, sám si teď posloužíš za čtyři! _(Odejde.)_

## Scéna 16

_Ulice s výhledem na hostinec. SMERALDINA, pak VRCHNÍ z hostince._

**SMERALDINA** _(vejde)_: Tak vida, jak mi naše slečinka věří! Pošle mě s psaníčkem do hospody, takovou mladou. Ach, Bože, božínku, sloužit zamilované slečince, to je nadělení! Ta dělá dílo, ta naše slečna! Na mou duši, mně to nejde na rozum, zamilovala se do toho Silvínka, že si ze samé lásky chtěla sáhnout na život, a teď posílá psaníčka tomu druhému! Možná, že chce mít jednoho na zimu a druhého na léto. I, co je mi po tom!… Ale dovnitř do hospody nepolezu. Křiknu a on se někdo ozve… Hej, je tam někdo?

**VRCHNÍ** _(vyjde)_: Co chceš, děvče?

**SMERALDINA** _(k sobě)_: Já se najednou nějak stydím. _(K VRCHNÍMU.)_ Poslechněte, bydlí v téhle hospodě nějaký pan Frederico Rasponi?

**VRCHNÍ**: To bydlí. Právě před chviličkou vstal od oběda.

**SMERALDINA**: Mám s ním něco vyřídit.

**VRCHNÍ**: Nějaké řízení s ním máš? Tak jdi dovnitř.

**SMERALDINA**: Co si to o mně myslíte? Jsem služebná jeho nevěsty.

**VRCHNÍ**: Dobře, tak jdi!

**SMERALDINA**: Kdepak, k pánovi na pokoj já nepůjdu!

**VRCHNÍ**: Snad nechceš, abych ti ho zavolal na ulici? To přece taky nejde. Nota bene, když je u něho pan Pantalone Agnivorla!

**SMERALDINA**: Náš pán? Tím hůř! To tam teprv nepůjdu!

**VRCHNÍ**: Jestli chceš, pošlu ti dolů jeho sluhu.

**SMERALDINA**: To je ten kluk jak cumel?

**VRCHNÍ**: Bodejť, zrovna ten!

**SMERALDINA**: Jezuskote, pošlete mi ho!

**VRCHNÍ** _(k sobě)_: Heleme se! Ten kluk jak cumel ti, holka, nějak leží v hlavě! Jít dovnitř, to se stydíš, ale cumlat se s ním na veřejné ulici, to nic! _(Odejde.)_

## Scéna 17

_SMERALDINA, pak TRUFFALDINO._

**SMERALDINA**: Co jen řeknu pánovi, jestli mě tu najde? Budu dělat, jako když ho hledám, to mi bude věřit. O výmluvu u mne není zle.

**TRUFFALDINO** _(vyjde, v ruce opletenou láhev, sklenku a ubrousek)_: Kdo se tu po mně ptá?

**SMERALDINA**: To jsem já, pane. Nezlobte se, že vás obtěžuju.

**TRUFFALDINO**: To nic. Jsem vám k službám.

**SMERALDINA**: Snad jsem vás nevyrušila od oběda?

**TRUFFALDINO**: Obědval jsem, obědval, ale to nevadí. Já to pak do­ženu.

**SMERALDINA**: To mě mrzí.

**TRUFFALDINO**: Abyste věděla, mne vůbec ne. Nacpal jsem si nácka, že sotva dechu popadám, a takové hezounké oči – to je to nejlepší pro vytrávení.

**SMERALDINA** _(k sobě)_: Ten je galantní!

**TRUFFALDINO**: Jen si uklidím tu butylku a hned jsem vám k dispozici, miláčku.

**SMERALDINA** _(k sobě)_: On mi řek miláčku! _(K TRUFFALDINOVI.)_ Naše slečna posílá panu Rasponimu tohle psaníčko. Já ale nechci dovnitř do hospody. Byla bych vám moc vděčná, kdybyste se tak obtěžoval a vyřídil to za mne, když jste jeho sluha.

**TRUFFALDINO**: Ale s radostí, už běžím. Ale napřed vám musím taky něco vyřídit.

**SMERALDINA**: A od koho?

**TRUFFALDINO**: Od jednoho chlapíka k pohledání. Řekněte, znáte přece jistého Truffaldina Gdebizzopopada z Nemagnizzy?

**SMERALDINA**: Mám dojem, že jsem to jméno už někde slyšela, ale ne a ne si vzpomenout. _(K sobě.)_ To myslí určitě sebe!

**TRUFFALDINO**: Báječný člověk! Pořízek, pohledný mužský, má za ušima a mluví, jako když farář káže. A ten společenský švih!

**SMERALDINA**: Tak toho určitě neznám.

**TRUFFALDINO**: Ale on vás zná a je do vás celý pryč.

**SMERALDINA**: Vy si ze mne děláte legraci, viďte!

**TRUFFALDINO**: Bůh uchovej! Kdyby směl doufat, že jeho city budou opětovány, dal by se poznat.

**SMERALDINA**: Já vám, pane, řeknu: kdybych ho potkala a líbil by se mi, tak to by určitě směl doufat.

**TRUFFALDINO**: Mám vám ho ukázat?

**SMERALDINA**: To bych moc ráda!

**TRUFFALDINO**: Hned tu bude. _(Zajde do hostince.)_

**SMERALDINA**: Tak on to není on!

_TRUFFALDINO vyjde z hostince, skládá SMERALDINĚ přehnané poklony, pak vzdychne a zajde zas do hostince._

**SMERALDINA**: To jsem blázen!

**TRUFFALDINO** _(vrátí se)_: Viděla jste?

**SMERALDINA**: Koho?

**TRUFFALDINO**: Toho, co je do vás celý pryč.

**SMERALDINA**: Viděla jsem tu jenom vás.

**TRUFFALDINO** _(vzdychne)_: No!

**SMERALDINA**: Tak vy jste ten, co by mě chtěl?

**TRUFFALDINO** _(vzdychne)_: Ano. Jsem. Já jsem ten dotyčný.

**SMERALDINA**: Jejda, tak proč jste to neřek hned?

**TRUFFALDINO**: Když já jsem částečně takový stydlavý.

**SMERALDINA** _(k sobě)_: Do toho by se přece zamiloval i kus dřeva!

**TRUFFALDINO**: A co mi na to řeknete?

**SMERALDINA**: No, já řeknu –

**TRUFFALDINO**: Tak jen s tím ven!

**SMERALDINA**: Když já jsem taky částečně stydlavá.

**TRUFFALDINO**: No nazdar, jestli si plácnem, tak to bude stydlavé manželství!

**SMERALDINA**: Abych řekla pravdu, docela se mi líbíte.

**TRUFFALDINO**: Jste ještě volná?

**SMERALDINA**: Ale o tom přece nemůže být řeč!

**TRUFFALDINO**: Tak to znamená, že ne?

**SMERALDINA**: Kdepak! To znamená, že jsem!

**TRUFFALDINO**: Já jsem taky ještě volný.

**SMERALDINA**: Já jsem se náhodou mohla vdát už stokrát, ale ani jeden se mi ještě dost nezamlouval.

**TRUFFALDINO**: Tak si můžu dělat naděje?

**SMERALDINA**: Abych vám řekla, vy máte do sebe něco takového… A nic! Dál už neřeknu ani slovo!

**TRUFFALDINO**: A jak to teda musí člověk udělat, když si vás chce vzít?

**SMERALDINA**: Otce už nemám a matku taky ne. Tak to by člověk musel říct našemu pánovi nebo naší slečně.

**TRUFFALDINO**: No dobře, a když řeknu, tak co oni?

**SMERALDINA**: Řeknou, že když budu spokojená já –

**TRUFFALDINO**: A co řeknete teda vy?

**SMERALDINA**: Řeknu, že bych byla spokojená, kdybyste byl spokojený vy…

**TRUFFALDINO**: No tak, vždyť o nic nejde. Budeme všichni spokojení, dej sem dopis a až se vrátím s odpovědí, tak to dokončíme.

**SMERALDINA**: Tady je. _(Podá mu dopis.)_

**TRUFFALDINO**: Víš, co je v něm?

**SMERALDINA**: Právě, že nevím. Ale moc ráda bych to věděla.

**TRUFFALDINO**: Ještě aby to byla nějaká nepříjemnost – a já za něj pak dostanu přes hubu.

**SMERALDINA**: Kdopak to ví? Milostné psaníčko to asi sotva bude.

**TRUFFALDINO**: Abych nepřišel zbytečně k úrazu. Když nevím, co v něm je, tak tam s ním nepůjdu.

**SMERALDINA**: Což o to, otevřít by to šlo – ale jak to pak zase zavřít?

**TRUFFALDINO**: To už nech na mně. Zalepovat otevřené dopisy, to je moje. A nikdo nepozná ani tohle –!

**SMERALDINA**: Tak ho otevřem!

**TRUFFALDINO**: Umíš číst?

**SMERALDINA**: Trošku. Ale ty umíš dobře, viď?

**TRUFFALDINO**: Taky trošku.

**SMERALDINA**: Tak se na to podíváme.

**TRUFFALDINO**: Otevírat se musí opatrně – _(Utrhne kus dopisu.)_

**SMERALDINA**: Podívej, cos to proved!

**TRUFFALDINO**: Maličkost – to se zase spraví. Já mám na to patent. Tak koukni, už je otevřený.

**SMERALDINA**: Tak čti!

**TRUFFALDINO**: Přečti to radši ty. Ty znáš ruku své slečny líp než já.

**SMERALDINA** _(prohlíží si dopis)_: Abych řekla pravdu, nepřečtu z toho ani bé.

**TRUFFALDINO**: To je náhodička. Já taky ne.

**SMERALDINA**: Tak nač jsme ho otvírali?

**TRUFFALDINO** _(vezme si dopis)_: Počkej, zkusíme to. Sem tam nějaké písmenko rozluštím.

**SMERALDINA**: Copak pár písmen já znám taky.

**TRUFFALDINO**: Tak to snad společně dáme dohromady. Tohle je M, viď?

**SMERALDINA**: Co tě vede! To je P.

**TRUFFALDINO**: Mezi M a P není konečně tak velký rozdíl.

**SMERALDINA**: Pi… l… l… ov… a… ná – pilovaná – Počkej… dej pokoj! Ono to bude přece jenom M. Milovaná –

**TRUFFALDINO**: Mužskému přece nebude psát milovaná. Mužskému bude psát milovaný.

**SMERALDINA**: Milovaná!

**TRUFFALDINO**: Milovaný!

**SMERALDINA**: Má to přece na konci takový ocásek.

**TRUFFALDINO**: A právě proto je to milovaný.

## Scéna 18

_BEATRICE a PANTALONE vyjdou z hostince. Předešlí._

**PANTALONE** _(k SMERALDINĚ)_: Co tady děláš?

**SMERALDINA** _(vyplašeně)_: Já? Nic, milostpane. Šla jsem vás hledat.

**PANTALONE**: Co mi chceš?

**SMERALDINA** _(jako svrchu)_: Slečna vás shání.

**BEATRICE** _(k TRUFFALDINOVI)_: Jakýpak to máš zase list?

**TRUFFALDINO** _(vyplašeně)_: Nic, prosím. Papírek, papíreček…

**BEATRICE**: Ukaž!

**TRUFFALDINO**: Když nedáte jináč – _(Dá jí dopis.)_

**BEATRICE**: Cože! Dopis pro mne! Uličníku! To mi budeš pořád otví­rat dopisy?

**TRUFFALDINO**: O ničemž nic nevím, pane…

**BEATRICE**: Podívejte se, pane Agnivorla! Tady slečna Klárinka píše, jaké vyvádí Silvio z žárlivosti kousky – a ten šibeničník to otevřel!

**PANTALONE** _(k SMERALDINĚ)_: A tys mu při tom pomáhala?

**SMERALDINA**: Já taky o ničemž nic nevím, pane –

**BEATRICE**: Tak kdo ten dopis otevřel?

**TRUFFALDINO**: Já ne.

**SMERALDINA**: A já taky ne.

**PANTALONE**: A kdo ho přinesl?

**SMERALDINA**: Truffaldino ho měl dát pánovi.

**TRUFFALDINO**: A Smeraldina ho dala Truffaldinovi.

**SMERALDINA** _(k sobě)_: Počkej, tohle ti nedaruji, žes to vyslepičil!

**PANTALONE**: Ty treperendo nectná, tak tys to spískala? Že ti jednu dám –!

**SMERALDINA**: Děkuju, jako by se stalo. K tomu na štěstí patří dva: jeden, kdo dává a druhý, kdo drží.

**PANTALONE**: Takhle ty se mnou mluvíš? _(Rozežene se na ni.)_

**SMERALDINA**: Kam se na mne hrabete! To by vám musely líp sloužit nohy! _(Uteče.)_

**PANTALONE**: Ty hubo nevymáchaná! Však já ti ukážu, jak mi nohy slouží! _(Odběhne za ní.)_

## Scéna 19

_BEATRICE, TRUFFALDINO, pak FLORINDO z okna hostince._

**TRUFFALDINO** _(k sobě)_: A teď – spas se, kdo můžeš!

**BEATRICE** _(prohlíží si lístek, k sobě)_: Chuděra Klárinka! Je z toho svého žárlivého Silvínka celá zoufalá. Nezbývá, než abych se dala poznat – jinak se utrápí.

**TRUFFALDINO** _(k sobě)_: Tak se mi zdá, že na mne zapomněl. To abych honem koukal prásknout do bot! _(Nenápadně se plíží pryč.)_

**BEATRICE** _(k němu)_: Kampak –?

**TRUFFALDINO**: Nikam.

**BEATRICE**: Proč jsi mi otevřel ten dopis?

**TRUFFALDINO**: Já nic, to Smeraldina, pane. Já o ničemž nic nevím.

**BEATRICE**: Jakápak Smeraldina? Tys to byl, šibeničníku! Už dvě psaní jsi mi otevřel jen za jediný den! Sem pojď!

**TRUFFALDINO**: No – přikryjmež to pláštěm zapomenutí.

**BEATRICE**: Povídám ti, pojď sem!

**TRUFFALDINO**: O to se přece nebudeme hádat –

_BEATRICE chytne TRUFFALDINA a vyplácí ho holí, obrácena zády k hostinci._

**FLORINDO** _(objeví se v okně hostince)_: Cože? Mého sluhu tluče? _(Jde rychle od okna.)_

**TRUFFALDINO**: No tak dost, mějte přece rozum!

**BEATRICE**: Já ti dám, šibeničníku! Ať víš, zač je toho loket, otevírat mi poštu! _(Hodí hůl na zem a odejde.)_

## Scéna 20

_TRUFFALDINO, pak FLORINDO z hostince._

**TRUFFALDINO** _(jak BEATRICE odešla)_: Krucinálfagotsetsakrafix, to jsou móresy! Takhle se jedná s lidmi mého stavu? Takhle vypráskat našince? To je neuvědomělost!

**FLORINDO** _(vyjde z hostince, neviděn TRUFFALDINEM)_: Co to povídáš?

**TRUFFALDINO** _(zjistí FLORINDA; k sobě)_: Tu máš, čerte, kropáč! _(Směrem, kterým odešla BEATRICE.)_ Sluhové cizích pánů se takhle neřežou! To je pro mého pána zrovna taková urážka, jako kdyby dostal ten výprask osobně!

**FLORINDO**: Správně – to je zrovna taková urážka, jako kdybych ten výprask dostal já. Kdo ti to natloukl?

**TRUFFALDINO**: Já nevím, pane. Já ho neznám.

**FLORINDO**: Proč ti napráskal?

**TRUFFALDINO**: Protože – protože jsem mu nedopatřením pliv na botu.

**FLORINDO**: A ty si necháš takhle napráskat? A nehneš ani prstem, aby ses bránil? A vydáš svého pána takové urážce? Připustíš, aby ho tak pohaněli? Pitomce! Mezku! _(Sebere hůl ze země.)_ Když tedy máš tak rád výprasky, tak já ti nasolím taky! _(Na­práská mu a pak jde do hostince.)_

**TRUFFALDINO**: Teď už můžu prohlásit na svou čest, že jsem opravdu sluha dvou pánů: od obou jsem dostal výplatu! _(Odejde do hostince.)_

_Opona._
