---
title: DĚJSTVÍ PRVNÍ
contentType: prose
---

## Scéna 1

_Pokoj v Pantalonově domě._

_PANTALONE AGNIVORLA, benátský obchodník. Doktor PALMIRO PAL­MARE, advokát, KLÁRINKA, SILVÍNEK, BRIGHELLA SCIUCALEGRANDI, hostinský, SMERALDINA, jiný Pantalonův sluha._

**SILVÍNEK** _(podává KLÁRINCE ruku)_: Tu máš mou ruku a s ní celé srdce mé.

**PANTALONE** _(ke KLÁRINCE)_: Jen do toho, jaképak upejpání! Nastav pacinku, ať už je ruka v rukávě – a hned k oltáři jak na koni!

**KLÁRINKA**: Silvínku, tu máš mou ruku. Budu jen tvoje!

**SILVÍNEK**: Budu jen tvůj!

_Podají si ruce._

**DOKTOR**: Bravissimo! Už je to uděláno, už je to hotovo. Už se stalo, slovo padlo, už to nejde odvolat!

**SMERALDINA** _(k sobě)_: Zbořte se kamna! Já bych si taky dala říct, kdyby někdo měl ten rozum!

**PANTALONE** _(k BRIGHELLOVI a sluhovi)_: A vy to dosvědčíte jako svědkové, že se spolu právoplatně zasnoubili tuhle má dcerunka Klárinka a tuhle mladý pan Silvio, důstojný synátor našeho pana doktora Palmira Palmara.

**BRIGHELLA**: Jak poroučíte, pane sousede, děkuji za čest, pane sousede. Ani nevíte, jak si toho vážím.

**PANTALONE**: Dejte pokoj, sousede! Já jsem byl za svědka vám a vy teď zas dosvědčíte nám to naše zasnoubení. Schválně jsem nepozval nikoho, než jen vás jak tu jste. Tuhle pan doktor to taky schvaluje. Takovou věc je nejlíp vyřídit po domácku. Žádné zbytečné orace! Pobavíme se hezky mezi sebou a nikdo nám nebude překážet. _(Ke KLÁRINCE a SILVÍNKOVI.)_ Co vy na to, děti, že mám pravdu?

**SILVÍNEK**: Netoužím po ničem jiném, než po společnosti své drahé nevěsty.

**SMERALDINA** _(k sobě)_: Bodejť! To by tak hrálo, aby už teď měl v hlavě něco jiného!

**DOKTOR**: Syn si nepotrpí na marnosti. Je to dobrosrdečný mladík. Miluje vaši dcerušku a na nic jiného nemyslí.

**PANTALONE**: Ať si kdo chce co chce říká, tuhle svatbu dal dohromady sám Pámbu. Neumřít v Turíně tak z ničeho nic můj obchodní přítel Frederico Rasponi, co už měl naše slovo, nemohl jsem teď dát dceru tady zeťáčkovi.

**SILVÍNEK**: Že je to pro mne štěstí, to já dobře vím. Jen aby to řekla taky Klárinka.

**KLÁRINKA**: Neříkej, Silvínku! Přece víš, jak tě miluji. Zasnoubila jsem se s tím Turíňanem jen proto, že to otec chtěl. Ale myslila jsem si vždycky jenom na tebe!

**DOKTOR**: Když jednou nebe něco předurčilo, musí se to stát. Podivné jsou cesty prozřetelnosti! – Jak vlastně Frederico Rasponi přišel o život?

**PANTALONE**: Chudák! Zabili ho v noci, kvůli jeho sestře. Nic bližšího nevím. Dostal ránu kordem, že v tu chvíli bylo po něm.

**BRIGHELLA**: V Turíně, říkáte?

**PANTALONE**: V Turíně.

**BRIGHELLA**: Chudák pan Rasponi! Toho je mi opravdu líto.

**PANTALONE**: Jak to? Vy jste ho znal?

**BRIGHELLA**: Aby ne! Byl jsem v Turíně tři roky. A jeho sestru jsem taky znal – báječná slečna, chytrá, jako vítr! Strojila se jako mužský, jezdila na koni a pan Rasponi byl do ní celý blázen. – Tak vida, kdo by to byl řek!

**PANTALONE**: Neštěstí nechodí po horách, ale po lidech. – Nechme už tu smutnou historii! _(K BRIGHELLOVI.)_ Poslyšte, šenkýři, víte, co by teď přišlo vhod? Jste přece kuchař k pohledání. Což abyste nám dal dohromady pěkný obídek z těch svých specialit!

**BRIGHELLA**: S radostí, k službám. Kuchyně, to je moje – a taky si ji kde kdo chválí. Všichni mí hosti vám řeknou, že se člověk nikde nenají tak jako u mne. Udělám vám něco extra.

**PANTALONE**: Tak do toho! A hodně omáčky, víte, aby si člověk mohl namáčet hodně chleba. _(Klepání venku.)_ Někdo klepe. Smeraldino, podívej se, kdo to je!

**SMERALDINA**: Už běžím. _(Odejde.)_

**KLÁRINKA**: S dovolením tatínku – _(chce odejít)_.

**PANTALONE**: Počkej, půjdeme všichni najednou. Jen se podíváme, kdo to přišel.

**SMERALDINA** _(vrátí se)_: Je to sluha nějakého cizince a má vám prý něco vyřídit. Mně nechtěl nic říct. Že prý musí mluvit s pánem.

**PANTALONE**: Řekni mu, ať jde dál. Uvidíme, co chce.

**SMERALDINA**: Tak já ho sem pošlu. _(Odejde.)_

**KLÁRINKA**: Ale já už chci jít, tatíčku! _(Chce odejít se SILVÍNKEM.)_

**PANTALONE**: Kampak?

**KLÁRINKA**: Kam bych šla? Do svého pokoje.

**PANTALONE**: Nikam, slečinko, nic! Tady zůstaneš! _(K DOKTOROVI.)_ Capouši! Moc brzy to rozvazuje. Už by to chtělo zůstat samo!

**DOKTOR** _(k němu)_: Moje řeč: Opatrnost matka moudrosti.

## Scéna 2

_TRUFFALDINO, SMERALDINA, předešlí._

**TRUFFALDINO**: Nejuctivější poklona vespolek. Taková vybraná společnost! Taková báječná sešlost!

**PANTALONE**: Kdopak jste, kamaráde? Co chcete?

**TRUFFALDINO** _(k PANTALONOVI)_: Kdo je ta hezká slečinka?

**PANTALONE**: Má dcera.

**TRUFFALDINO**: Těší mě.

**SMERALDINA**: A k tomu nevěsta!

**TRUFFALDINO**: Mám tu čest. _(K SMERALDINĚ.)_ A co jste vy?

**SMERALDINA**: Slečnina služebná.

**TRUFFALDINO**: Potěšení na mojí straně.

**PANTALONE**: Prosím vás, nechte těch cavyků! Co mi chcete? Kdo jste? Kdo vás sem posílá?

**TRUFFALDINO**: Počkat, počkat, jenom ne tak hr! Tři otázky najednou jsou na jednoho trochu moc.

**PANTALONE** _( k DOKTOROVI)_: Ten chlap je nějaký ťuknutý.

**DOKTOR** _(k PANTALONOVI)_: Spíš jen nějaká veselá kopa.

**TRUFFALDINO** _(k SMERALDINĚ)_: Tak vy se budete vdávat, slečno?

**SMERALDINA**: Já? _(Vzdychne.)_ Kdepak, pane, já!

**PANTALONE**: Neřekl byste mi laskavě, kdo jste, anebo šel po svých?

**TRUFFALDINO**: Když nechcete nic víc než vědět, kdo jsem, tak to bude na šup: Jsem sluha svého pána. _(K SMERALDINĚ.)_ Tak se teda můžem domluvit, slečno –

**PANTALONE**: Ale kdo je to, ten váš pán?

**TRUFFALDINO** _(k PANTALONOVI)_: On je tu cizí a rád by vás navštívil. _(K SMERALDINĚ.)_ Tak jak je to s vdáváním, slečno –

**PANTALONE**: Je tu cizí! Odkud? Jak se jmenuje?

**TRUFFALDINO** _(k PANTALONOVI)_: Tak tohle bude delší. Jmenuje se Frederico Rasponi, je z Turína, je můj pán, přijel poštou, je tady dole, poslal mě k vám, chce vás navštívit a čeká, až se vrátím s odpovědí. Stačí vám to? Nebo chcete ještě něco? _(K SMERALDINĚ.)_ Tím se přece nenecháme vyrušit. _(Obecné zděšení.)_

**PANTALONE**: Sem pojď a se mnou mluv! Co to žvaníš?

**TRUFFALDINO**: A jestli potřebujete vědět, kdo jsem já, tak mně říkají Truffaldino Gdebizzopopad, a takto jsem z Nemagnizzy.

**PANTALONE**: To víš, na tobě mi tak sejde, kdo ty jsi. Sem pojď, ti povídám, a řekni mi, kdo je tvůj pán! Určitě jsem se přeslechl.

**TRUFFALDINO** _(k sobě)_: Chudák děda – hluchý jako poleno! _(K PAN­TALONOVI.)_ Povídám, že můj pán je pan Frederico Rasponi z Turína!!

**PANTALONE**: Tady to máte: blázen! – Pan Frederico Rasponi z Tu­rína umřel.

**TRUFFALDINO**: On umřel?

**PANTALONE**: Určitě umřel. Zaručeně.

**TRUFFALDINO** _(k sobě)_: Hrome! Tak můj pán umřel? Když jsem se s ním dole loučil, byl ještě živ a zdráv. To myslíte vážně, že umřel?

**PANTALONE**: Docela vážně: umřel.

**DOKTOR**: A je to pravda: zemřel a není o tom pochyby!

**TRUFFALDINO** _(k sobě)_: Chudák pán! To ho určitě trefil šlak! _(Loučí se.)_ To teda abych zase šel.

**PANTALONE**: Nic víc mi nechcete?

**TRUFFALDINO**: Když umřel, tak nic. _(K sobě.)_ Mrknem se na to, jak se věci mají. _(Odejde.)_

**PANTALONE**: A teď řekněte, co je to za člověka: uličník, nebo blázen?

**DOKTOR**: Já se v tom nevyznám. Bezpochyby z obojího kousek.

**BRIGHELLA**: A nejspíš hlupák! Je to venkovský balík z Nemagnizzy a na podvodníka nevypadá.

**SMERALDINA**: A stejně má říz, abyste věděli! _(K sobě.)_ Kluk jako cumel, pro mne jak dělaný!

**PANTALONE**: Co to pořád mlel o panu Rasponim?

**KLÁRINKA**: Jestli to přišel doopravdy on, je to pro mne pěkné na­dělení!

**PANTALONE**: Neblázni! Copak jsi nečetla ty dopisy?

**SILVÍNEK**: A kdyby byl stokrát živ a zdráv a tady – přišel pozdě!

**TRUFFALDINO** _(vrátil se)_: Já se vám, páni, divím. Tohle není žádný cit s chudým lidem. Tohle pořádný člověk nedělá. A to vám taky dlužen nezůstanu!

**PANTALONE** _(k ostatním)_: Tady to máte: Blázen! Učiněný blázen! _(K TRUFFALDINOVI.)_ Tak copak? Copak se ti stalo?

**TRUFFALDINO**: Řekli jste mi, že pan Rasponi umřel nebo neřekli?

**PANTALONE**: Nu a –?

**TRUFFALDINO**: Nu a – je dole. Živ a zdráv, celý a v pořádku a dává se poroučet, jestli prý může dál.

**PANTALONE**: Pan Frederico?

**TRUFFALDINO**: Pan Frederico.

**PANTALONE**: Rasponi?

**TRUFFALDINO**: Rasponi.

**PANTALONE**: Z Turína?

**TRUFFALDINO**: Z Turína.

**PANTALONE**: Běž, synku, běž k doktorovi. Určitě ti straší v makovici.

**TRUFFALDINO**: Mordhadryalelujákrucinálfagot, abych neklel! Ještě by kvůli vám bral člověk boží jméno nadarmo! Je dole, tady před domem, a jestli tady nahoře v tomhle saloně někomu fučí v kotrbě, tak jste to vy!

**PANTALONE**: Ty hubo nevymáchaná! Že ti jednu dám!

**DOKTOR**: Pomalu, pomalu, pane Agnivorla, neunáhlujte se! Řekněte mu, ať sem přivede toho svého domnělého pana Rasponiho!

**PANTALONE**: Maž, uličníku, a pošli sem toho svého nebožtíka, co vstal z mrtvých!

**TRUFFALDINO** _(dopáleně k PANTALONOVI)_: Jestli byl nebožtík a vstal z mrtvých nebo ne – já proti tomu nic nemám. Teď ale je živ a zdráv a to hned uvidíte na vlastní oči. Hned ho zavolám. A vy si moc nezvykejte věšet bulíky na nos cizincům, najmě ne takovým jako jsem já, pořádným Nemagnizzákům! _(K SMERALDINĚ.)_ A my se příležitostně ještě domluvíme, sleč­no! _(Odejde.)_

**KLÁRINKA** _(k SILVÍNKOVI)_: Silvínku – já se bojím!

**SILVÍNEK**: Nic se neboj. Jsi moje – a kdyby ševci padali!

**DOKTOR**: Teď to hned uvidíme, co je na tom pravdy.

**PANTALONE**: Je to prostě podvodník a chce mě napálit.

**BRIGHELLA**: Povídám, pane sousede, znal jsem pana Rasponiho osobně. Uvidíme, až přijde.

**SMERALDINA** _(k sobě)_: To jsou nápady! Takový hezký chlapec, a lhát! To jsem sama žádostivá, jak s ním dopadnu. _(Rozloučí se.)_ S prominutím, milostpane. _(Odejde.)_

## Scéna 3

_BEATRICE v mužských šatech, vystupující pod jménem Frederica Ra­sponiho, a předešlí._

**BEATRICE**: Pane Agnivorla, zdvořilost, které jsem se obdivoval ve vašich dopisech, se ku podivu liší od toho, jak přijímáte teď mne osobně. Poslal jsem k vám sluhu a dal jsem se ohlásit. Ale nechal jste mě stát přede dveřmi a přijímáte mě teprv za půl hodiny.

**PANTALONE**: Račte prominout – ale s kým, prosím, mám tu čest?

**BEATRICE**: Jsem Frederico Rasponi z Turína. K vašim službám. _(Obecný údiv.)_

**BRIGHELLA** _(k sobě)_: Co to vidím? Co je to za nápady? To přece není žádný pan Frederico, tohle je slečna Beatrice, jeho sestra! To jsem zvědav, co má za lubem.

**PANTALONE**: Já jsem z toho celý… celý… velmi potěšen, že vás vidím v pořádku. Už jsme tu měli zprávy, jedna hrůza. _(K DOK­TOROVI.)_ A já tomu pořád nevěřím, že je to on.

**BEATRICE**: Já vím. Říkalo se, že mě zabili v souboji. Díky Bohu, vyvázl jsem s pouhým zraněním. A sotva jsem se z toho vykřesal, rozjel jsem se za vámi do Benátek, jak jsme si už dávno ujednali.

**PANTALONE**: Nevím, co bych řekl… Vypadáte jako pořádný člověk – ale já mám spolehlivé a zaručené zprávy, že pan Frederico umřel. Rozumějte mi dobře… kdybyste mi nemohl dokázat opak…

**BEATRICE**: Vaše pochybnosti jsou docela namístě. Vidím, že se musím obhájit. Tady jsou dopisy čtyř vašich obchodních přátel. Jeden z nich je ze správy naší banky. Podívejte se na firmu a uvidíte, kdo jsem. _(Podá PANTALONOVI dopisy.)_

_PANTALONE si je čte._

**KLÁRINKA** _(k SILVÍNKOVI)_: Silvínku, s námi je amen!

**SILVÍNEK** _(ke KLÁRINCE)_: Jen přes mou mrtvolu! Jinak tě nedostane.

**BEATRICE** _(všimne si BRIGHELLY; k sobě)_: Ach ouvej! Brighella Sciucalegrandi! Ten mi tu zrovna scházel! Určitě mě pozná… Nesmí mě prozradit! _(K BRIGHELLOVI.)_ Příteli! Myslím, že se známe…

**BRIGHELLA**: Určitě, pane. Vzpomínáte si přece na Brighellu Sciuca­legrandi z Turína?

**BEATRICE**: Nu, pravda, už si vzpomínám. _(Jde k němu.)_ A copak vy tady v Benátkách, vážený příteli? _(Tiše k němu.)_ Proboha, neprozraďte mě!

**BRIGHELLA** _(rovněž tiše)_: Bez starosti! _(Nahlas.)_ Jsem hostinský a jsem vám k službám.

**BEATRICE**: To se hodí! Vás aspoň znám, tak se ubytuju u vás.

**BRIGHELLA**: Velká čest pro mne. _(K sobě.)_ V tom je nějaká čertovina.

**PANTALONE**: Tak jsem si to přečetl. Tady píšou, že mi dopisy přiveze pan Frederico Rasponi. Vy jste mi je přivezl, tak musím věřit, že jste to vy – o kom se tu píše.

**BEATRICE**: Abych vás zbavil všeho podezření – tady pan Brighella Sciucalegrandi mě zná a potvrdí vám, kdo jsem.

**BRIGHELLA**: Už je to tak, pane sousede, já to mohu potvrdit.

**PANTALONE**: To už to tedy bude pravda, když to říká i tuhle soused Sciucalegrandi. Tak vás pěkně vítám, pane Rasponi, a nezlobte se, že jsem vám hned nevěřil.

**KLÁRINKA**: Tatínku – on je to doopravdy pan Frederico Rasponi?

**PANTALONE**: Že se tak hloupě ptáš!

**KLÁRINKA** _(k SILVÍNKOVI)_: Silvínku – co teď bude s námi?

**SILVÍNEK** _(ke KLÁRINCE)_: Říkám ti, neboj se! Patříš mně a já si tě ubráním!

**PANTALONE** _(stranou k DOKTOROVI)_: Co tomu říkáte, doktore? Ten nám tu zrovna scházel!

**DOKTOR**: Co sto věků bludných hodlalo, zvrtne doba.

**BEATRICE**: Kdo je ta dáma, pane Pantalone?

**PANTALONE**: Klárinka, má dcera.

**BEATRICE**: Ta, co jste mi ji slíbil?

**PANTALONE**: Ta, pane, to je ona. _(K sobě.)_ Teď jsem v pěkné bryndě!

**BEATRICE** _(ke KLÁRINCE)_: Dovolte, abych vám složil svou poklonu, slečno.

**KLÁRINKA** _(chladně)_: Jste velmi laskav, pane.

**BEATRICE** _(k PANTALONOVI)_: Na nevěstu mě vítá dost chladně.

**PANTALONE**: Co se dá dělat? Je už taková stydlivá.

**BEATRICE** _(k PANTALONOVI, ukazuje na SILVÍNKA)_: A tenhle pán je váš příbuzný, viďte?

**PANTALONE**: Tak, tak, pane. Synovec, synoveček…

**SILVÍNEK** _(k BEATRICI)_: To není pravda! Nejsem žádný jeho synovec. Jsem snoubenec slečny Klárinky!

**DOKTOR** _(k SILVÍNKOVI)_: Správně! Vznést námitky, trvat na svém právu, ale neukvapit se!

**BEATRICE**: Jak to? Vy jste snoubenec slečny Kláry? Cožpak nebyla přislíbena mně?

**PANTALONE**: Jen klid, jen klid. Já vám to všechno vysvětlím. – Milý pane Frederico! Všude šla jedna řeč, že vás potkalo to neštěstí a že jste umřel. Tak jsem slíbil dceru panu Silvínkovi. Ale to nic, to nic. Přišel jste právě včas. Klárinka je vaše, jestli ji chcete, a já jsem člověk, který drží slovo. Pane Silvio, nic naplat. Vidíte sám, jak se věci mají. Víte, co jsem vám řekl. Na mne si naříkat nemůžete.

**SILVÍNEK**: Pan Frederico přece nebude Klárinku chtít, když se už zasnoubila s jiným.

**BEATRICE**: Takovou maličkost jí přece nebudu připomínat. Vezmu si ji i tak. _(K sobě.)_ A především se chci trochu pobavit.

**DOKTOR** _(k sobě)_: Náramně liberální manžel! Ten se mi líbí!

**BEATRICE**: Doufám, že mě slečna Klára neodmítne.

**SILVÍNEK**: Omyl, pane! Přišel jste pozdě. Slečna Klárinka si vez­me mne a nemyslete si, že vám ji nechám. A jestliže mi pan Agnivorla zruší slovo, já se pomstím! Jestli chce někdo Klárinku, tak jen přes mou mrtvolu! _(Odejde.)_

**DOKTOR** _(k sobě)_: Výborně, zatrolený kluku!

**BEATRICE** _(k sobě)_: To zas ne, takhle umřít nechci!

**DOKTOR** _(k BEATRICI)_: Vážený pane, ráčil jste přijít trochu pozdě. Slečna Klárinka už patří mému synovi. A zákon praví jasně: Prior in tempore, potior in jure. Kdo dřív přijde, ten dřív mele. _(Odejde.)_

**BEATRICE**: A vy neřeknete nic, slečno nevěsto?

**KLÁRINKA**: Řeknu! Že jste mě jen přijel trápit! _(Odejde.)_

## Scéna 4

_PANTALONE, BEATRICE, BRIGHELLA, pak PANTALONŮV SLUHA._

**PANTALONE**: Kampak, žábo hubatá –?

**BEATRICE**: Jen tu zůstaňte, pane Agnivorla. Je mi jí líto. Přece ji nebudete nutit násilím! Doufám, že si ji časem získám. Zatím projdeme své účty. Jak víte, to je druhý důvod, proč jsem přijel do Benátek.

**PANTALONE**: V knihách je všechno v pořádku. Ukážu vám běžný účet, hotové peníze tu máte taky. Jestli si přejete, můžeme hned udělat saldo.

**BEATRICE**: Přijdu v příhodnější dobu. Teď půjdu s panem Sciuca­legrandim, když dovolíte. Mám vyřizovat nějaké maličkosti, podívám se po nich. Pan Sciucalegrandi se tu vyzná a pomůže mi.

**PANTALONE**: Jak račte. Jestli potřebujete ještě něco, jsem vám k službám.

**BEATRICE**: Velmi byste si mě zavázal, kdybyste mi dal prozatím pár denárů. Nechtěl jsem si zbytečně nabrat našich peněz, abych tu neprodělal v bance při výměně.

**PANTALONE**: S radostí, k službám. Totiž – zapomněl jsem, pokladník tu teď zrovna není. Ale jen co přijde, hned vám pošlu do hostince nějakou hotovost. Ubytujete se ovšem tady u souseda Brighelly.

**BEATRICE**: Samozřejmě, půjdu hned s ním a pak si k vám pošlu sluhu. Je spolehlivý, můžete mu svěřit, co chcete.

**PANTALONE**: Správně, zařídím to, jak poroučíte. A jestli byste vzal za vděk naším obyčejným obědem, je prostřeno.

**BEATRICE**: Pro dnešek děkuji. Někdy příště si vás dovolím obtěžovat.

**PANTALONE**: Budu se těšit.

**SLUHA** _(vejde)_: Milostpane, volají vás.

**PANTALONE**: Kdo zas?

**SLUHA**: Tam, ona… jak bych to řek… _(Tiše k PANTALONOVI.)_ Vyvádí, že nevím, kde mi hlava stojí.

**PANTALONE**: Už běžím. S dovolením… Promiňte, že vás nemohu vyprovodit. Brighello, vy jste tu jako doma, poslužte panu Fredericovi!

**BEATRICE**: Nedělejte si se mnou starosti.

**PANTALONE**: Musím se vám poroučet. Služebník, budu se těšit! _(K sobě.)_ Jen aby mi zas nenadrobil ještě něco! _(Odejde.)_

## Scéna 5

_BEATRICE a BRIGHELLA._

**BRIGHELLA**: Směl bych se zeptat, slečno Beatrice –?

**BEATRICE**: Proboha tiše, neprozraďte mě! Mého nešťastného bratra zabili – buď Florindo Aretusi, nebo někdo jiný – kvůli Florindovi. Jak víte, Florindo mě miloval a bratr nechtěl, abych se s ním stýkala. Nakonec z toho byl souboj – sama nevím, jak se to sběhlo. Frederica zabili a Florindo uprchl ze strachu před spravedlností. Ani se se mnou nemohl rozloučit. Bůh ví, jak se mě dotkla bratrova smrt a co jsem se pro něho naplakala… ale tady už je každá pomoc marná a mne už trápí jen, že jsem ztratila Florinda. Vím, že jel sem do Benátek – rozhodla jsem se tedy, že pojedu za ním. Přijela jsem v bratrových šatech a s jeho obchodními dopisy, které potvrzují, že jsem Frederico Rasponi. A doufám, že tu zas najdu ztraceného milence. Pantalone Agnivorla mi uvěřil díky těmhle listům, a především díky vašemu svědectví. Zúčtuji s ním naše obchody. Dostanu ještě nějaké peníze a mohu tedy pomoci i Florindovi, kdyby to potřeboval. – Tak vidíte, kam až člověka přivede láska! Buďte tedy při mně, milý Brighello, a pomozte mi. Nebojte se, že vám to zůstanu dlužna.

**BRIGHELLA**: To je všechno v pořádku. Ale nerad bych, aby pak bylo na mně, že pan Pantalone vyplatil v dobré víře peníze a pak se ukázalo, že naletěl.

**BEATRICE**: Jaképak naletěl? Bratr zemřel a já jsem jeho jediná dě­dička.

**BRIGHELLA**: To je pravda. Ale proč tedy rovnou neřeknete, kdo jste?

**BEATRICE**: Když se dám poznat, nesvedu tu nic. Pantalone by mi hned chtěl dělat poručníka, kdekdo by mi přišel vykládat, že se tohle nehodí, že se tohle nesluší a co já ještě vím! Chci mít svou volnost. Dlouho už to trvat nebude, tak jen trpělivost. A zatím se stane leccos.

**BRIGHELLA**: Vy jste, slečinko, měla vždycky svoji hlavu! Spolehněte se na mne – jsem vám k službám.

**BEATRICE**: Pojďme tedy k vám do hostince.

**BRIGHELLA**: A kde je váš sluha?

**BEATRICE**: Řekl, že na mne počká před domem.

**BRIGHELLA**: Kde jste, prosím vás, vzala toho pitomce! Kus rozumné řeči s ním není.

**BEATRICE**: Najala jsem ho cestou. Někdy by člověk řekl, že je blázen – ale nemyslete si! A že by nebyl věrný – na to si taky nemohu stěžovat.

**BRIGHELLA**: Za věrnost nedám zlámanou grešli. – Pojďme! Tak vida, co dokáže láska!

**BEATRICE**: To ještě nic není – z lásky se mohou dít ještě jinačí věci! _(Odejde.)_

**BRIGHELLA**: Děkuju, nechci! Tohohle je pro začátek až dost! _(Odejde.)_

## Scéna 6

_Ulice, kde stoji Brighellův hostinec._

**TRUFFALDINO** _(sám)_: Už toho čekání mám po krk! Už to nevydržím! Moc se u toho mého nynějšího pána stejně nejí a ještě by člověk vyrost, než se toho dočká. Podle hodin na náměstí je dvanáct pryč a podle žaludku už nejmíň dvě. – Kdybych aspoň věděl, kde budeme bydlet. Normální lidi, když přijdou někam do města, tak jdou především do hospody. Ale kdepak ten můj vašnosta! Nechá kufry v poštovní bárce, obejduje po návštěvách a na chudáka sluhu se vykašle. Když se pořád služebnictvu říká, že se musí panstvu sloužit s láskou, tak ať se jednou taky řekne panstvu, že se musí služebnictvu poroučet s citem. – Tady je hospoda. Jde se do šenku! Koukneme se, co by tam člověk pořídil na zub… A když mě pán bude hledat? Jeho chyba! Má mít na člověka víc ohledů. Jde se a basta! Počkat – teď mi napadá, že je v tom ještě jeden háček: nemám ani fuka. To je smůla, Truffaldino! Hrom ti dej, koza, pac! Zatracepené dílo, tahle služba! Radši bych dělal nevím co! – No jo, ale co? Když já jsem se jináč nic dělat nenaučil…

## Scéna 7

_FLORINDO, jak právě přicestoval; s NOSIČEM, který nese na zádech kufr. TRUFFALDINO._

**NOSIČ**: Povídám, že to dál už neutáhnu. To je váha! Už mám jazyk až na zem!

**FLORINDO**: Tuhle už je hostinec – nebo aspoň zájezdní hospoda. Těch pár kroků tě snad už nezabije!

**NOSIČ**: Pomoc, nebo s tím seknu!

**FLORINDO**: Vždyť jsem ti říkal, že to neuneseš! Není v tobě kouska síly! _(Rovná NOSIČI kufr na ramena.)_

**TRUFFALDINO** _(prohlíží si NOSIČE; k sobě)_: Tady by mohlo kápnout pár šoufků. _(K FLORINDOVI.)_ Přejete si něco, pane? Můžu vám něčím posloužit?

**FLORINDO**: Pomozte mi dopravit ten kufr do hostince, kamaráde.

**TRUFFALDINO**: Hned to bude, jen se spolehněte. Koukněte, to se dělá takhle – Vypadni! _(Chytne kufr, naloží si jej na ramena a praští NOSIČE, až NOSIČ upadne na zem.)_

**FLORINDO**: Jen mu to ukaž!

**TRUFFALDINO**: Tohle že je nějaká tíha? _(Vejde s kufrem do hostince.)_

**FLORINDO** _(k NOSIČI)_: Tak to vidíš!

**NOSIČ**: Já na to nemám figuru, já jsem na to moc deligátní. Já to dělám jen z dešperace. Ještě můj táta býval taky nóbl člověk a to se nezapře.

**FLORINDO**: Co dělal?

**NOSIČ**: Stahoval kůži z toho, kdo se dal.

**FLORINDO** _(k sobě)_: Leda to! _(Chce jít do hostince.)_ Můžeš jít.

**NOSIČ**: Račte dovolit, vašnosti –

**FLORINDO**: Co je?

**NOSIČ** _(strčí mu ruku pod nos)_: Že jsem tak disgrétní…

**FLORINDO**: Kolik bys za těch pár kroků chtěl? _(Ukáže za scénu.)_ Přístaviště je tuhle za rohem!

**NOSIČ**: Taková práce se nedá počítat na kroky. _(Natáhne ruku.)_ Že jsem tak disgrétní…

**FLORINDO**: Pětník je za to až dost. _(Ukápne mu do dlaně peníz.)_

**NOSIČ** _(drží mu dlaň dál pod nosem)_: Že jsem tak disgrétní!

**FLORINDO**: Aby měl člověk svatou trpělivost! _(Jako svrchu.)_ Na!

**NOSIČ** _(jako svrchu)_: Že jsem tak disgrétní!

**FLORINDO**: Už toho mám dost! _(Vykopne ho.)_

**NOSIČ**: Když já jsem na tohle řemeslo moc disgrétní! _(Odejde.)_

## Scéna 8

_FLORINDO, pak TRUFFALDINO._

**FLORINDO**: Šantala jeden! – Jaký je to vůbec hostinec?

**TRUFFALDINO** _(vyjde)_: Už jsem si dovolil všechno zařídit.

**FLORINDO**: Jak se tu bydlí?

**TRUFFALDINO**: Báječná hospoda, pane. Postele jedna radost, zrcadla jedna radost a hlavně – z kuchyně vůně jak o posvícení. Promluvil jsem si s podomkem – budete si tu žít královsky.

**FLORINDO**: Co ty jsi vůbec zač?

**TRUFFALDINO**: Sluha.

**FLORINDO**: Benátčan?

**TRUFFALDINO**: Abych byl přímo z Benátek, to nejsem, ale benátský občan dycinky. Z Nemagnizzy. Stačí to?

**FLORINDO**: Sloužíš teď u někoho?

**TRUFFALDINO**: Teď – zrovna ne.

**FLORINDO**: Nemáš pána?

**TRUFFALDINO**: Tak se podívejte – vidíte tu někde nějakého pána? _(K sobě.)_ Tady není, tak nelžu.

**FLORINDO**: Nechtěl bys do služby ke mně?

**TRUFFALDINO**: K vám? Proč ne? _(K sobě.)_ Kdybych si polepšil, změním místo od hodiny.

**FLORINDO**: Aspoň dokud budu v Benátkách.

**TRUFFALDINO**: Platí. A kolik za to?

**FLORINDO**: Kolik chceš?

**TRUFFALDINO**: To vám hned spočítám: můj dřívější pán – jako ten, co jsem u něho sloužil dřív a co ho teď už nemám – mi dá­val měsíčně ke stravě dukát.

**FLORINDO**: Dobrá. Tolik ti taky dám.

**TRUFFALDINO**: Vy byste snad moh něco přidat –

**FLORINDO**: Co bys chtěl ještě navíc?

**TRUFFALDINO**: Denně čtyrák na tabák.

**FLORINDO**: Máš ho mít.

**TRUFFALDINO**: Když je to tak, jsem váš člověk.

**FLORINDO**: Ale já bych chtěl napřed taky něco vědět o tobě.

**TRUFFALDINO**: Když nechcete nic víc, tak se jděte přeptat do Ne­magnizzy. Tam vám o mně poví každé dítě.

**FLORINDO**: Tady v Benátkách tě nezná nikdo?

**TRUFFALDINO**: Přibyl jsem sem teprve dnes ráno, pane.

**FLORINDO**: No, dejme tomu – nevypadáš celkem nejhůř. Zkusím to s tebou.

**TRUFFALDINO**: Zkuste a uvidíte.

**FLORINDO**: Především potřebuji vědět, jestli nemám na poště dopisy. Tady máš půl zlatky, jdi na turínskou poštu a zeptej se po dopisech na jméno Florindo Aretusi. A jestli něco přišlo, vyzvedni je a hned mi je přines! Počkám tady.

**TRUFFALDINO**: Podívejte se zatím, jak to vypadá s obědem!

**FLORINDO**: Neboj se, však něco objednám. _(K sobě.)_ Zábavný chlapík – docela se mi líbí. _(Zajde do hostince.)_

## Scéna 9

_TRUFFALDINO, pak BEATRICE v mužských šatech a BRIGHELLA._

**TRUFFALDINO**: Čtyrák denně navrch, to dělá do měsíce třicet čty­ráků. Ten dukát mu stejně nevěřím, budu rád, když z něho vyrazím půl druhé zlatky. Dost možná, že půl druhé zlatky dělá dohromady dukát, ale kdo pak se v tom vyzná! Druhého ta­kového Turíňáka aby špendlíkem hrabal: cucák je to, zajíc, zelenáč, mlíko mu teče po bradě a v lidech se vyzná jako husa v počtech. Pámbu s ním! Jde se na poštu! _(Chce odejít, ale srazí se s BEATRICÍ a BRIGHELLOU.)_

**BEATRICE**: To je dobře, že tě vidím. Čekáš tu na mne?

**TRUFFALDINO**: No, jak bych nečekal!

**BEATRICE**: A proč na mne čekáš tady, a ne tam před domem, jak sem ti řekl? Sešli jsme se vlastně jen čirou náhodou.

**TRUFFALDINO**: Šel jsem se trochu projít, abych zahnal kručení v břiše.

**BEATRICE**: Tak jen syp k přístavišti a přines mi z bárky kufr! A přines ho do hostince pana Sciucalegrandiho.

**BRIGHELLA**: Tady je můj hostinec. Ten najde i potmě.

**BEATRICE**: Tak rychle – čekám! A dělej, ať už jsi zpátky!

**TRUFFALDINO** _(k sobě)_: Set sakra! Zrovna na potvoru do téhle hospody!

**BEATRICE**: A poslyš – hned se podívej na turínskou poštu a zeptej se tam, jestli mi nepřišel nějaký dopis. Nebo ještě líp – jestli nepřišly dopisy pro Frederica Rasponiho nebo pro Beatrici Rasponi. Sestra měla původně přijet hned se mnou, ale nedo­patřením se cestou zdržela. Možná, že jí psala některá přítelkyně – tak jdi a poptej se po dopisech na oba!

**TRUFFALDINO** _(k sobě)_: Tak teď nevím, kam dřív. Jsem zkrátka na roztrhání.

**BRIGHELLA** _(k BEATRICI)_: Přijela jste přece na zapřenou, slečno – tak proč čekáte dopisy na své pravé i na falešné jméno?

**BEATRICE**: Mám doma spolehlivého sluhu a ten mi vede dům. Poručila jsem mu, ať mi píše, a teď sama nevím, na jaké jméno to bude. Ale pojďme. Až se to hodí, všechno vám povím. _(K TRUFFAL­DINOVI.)_ Tak běž už – na poštu a potom na stanici k bárce. Vyzvedni dopisy a přines kufr! Čekám. _(Zajde do hospody.)_

**TRUFFALDINO** _(k BRIGHELLOVI)_: Vy jste tu hostinský?

**BRIGHELLA**: To jsem já, kdo jiný. Odbuď si to a potom přijď do kuchyně. Však se tam něco najde.

## Scéna 10

_TRUFFALDINO, pak SILVÍNEK._

**TRUFFALDINO**: To se povedlo! Tolik lidí si může nohy uběhat, aby si sehnali aspoň jednoho pána, a já mám teď rovnou dva. Setsakra, jak to všechno stačím? Dvěma pánům těžko sloužit. Těžko? Starou belu! Proč by jim člověk nemoh sloužit a brát plat dvakrát a jíst za dva? A ještě lepší by bylo, kdyby to hodně dlouho neprasklo. A i když praskne – tak co z toho? Nic! Když mě jeden vyndá, budu se držet druhého. Jako že jsem na tohle borec! Já to zkusím. Na své si přijdu – a kdyby na sůl nebylo! Jen sebou hodit. Na poštu pro oba dva – a za jednu cestu dvoje peníze! _(Chce odejít.)_

**SILVÍNEK** _(vejde; k sobě)_: To je sluha Frederica Rasponiho! _(K TRUF­FALDINOVI.)_ Kamaráde –

**TRUFFALDINO**: Přejete si?

**SILVÍNEK**: Kde je tvůj pán?

**TRUFFALDINO**: Můj pán? Tady v hospodě.

**SILVÍNEK**: Okamžitě k němu jdi a řekni mu, že s ním chci mluvit! Jestli má kousek cti v těle, že ho tu čekám!

**TRUFFALDINO**: Mladý pane –

**SILVÍNEK** _(zvýšeným hlasem)_: Rychle! Jdi!

**TRUFFALDINO**: Račte rozumět, on totiž můj pán, abych tak řekl…

**SILVÍNEK**: Neodmlouvej! Nebo ti na mou duši…!

**TRUFFALDINO**: Počkat. Tak který můj pán má přijít?

**SILVÍNEK**: Běž, nebo tě spráskám!

**TRUFFALDINO** _(k sobě)_: Tak si ho vemte! Pošlu mu toho, který mi přijde dřív do rány. _(Zajde do hostince.)_

## Scéna 11

_SILVÍNEK, pak FLORINDO a TRUFFALDINO._

**SILVÍNEK**: Dost! Dost! Žádného druhého nápadníka vedle sebe trpět nebudu! A jestli pan Frederico jednou ze souboje vy­vázl, podruhé už se mu to nepoštěstí! Buď se vzdá všech ná­roků na Klárinku, nebo bude mít co dělat se mnou! – Někdo jde. Teď jen klid! Mrazivý klid! _(Ustoupí na druhou stranu scény.)_

**TRUFFALDINO** _(vyjde s FLORINDEM a ukazuje mu SILVÍNKA)_: Tady je ten pán, co chce všechno rozsekat na cucky.

**FLORINDO**: Vůbec ho neznám. Co mi chce?

**TRUFFALDINO**: Cožpak já vím? Když dovolíte, běžím na poštu. _(K sobě.)_ Ať si dělají, co dovedou! Nemám tohle handrkování rád. _(Odejde.)_

**SILVÍNEK** _(k sobě)_: A ten Rasponi nejde –!

**FLORINDO** _(k sobě)_: Hned si to zjistím. _(K SILVÍNKOVI.)_ Přál jste si něco, pane?

**SILVÍNEK**: Já? Promiňte, nemám tu čest. Neznám vás.

**FLORINDO**: Ale můj sluha – teď právě odešel – mi řekl, že jste ho pro mne poslal velmi rezolutním tónem a velmi výhružně.

**SILVÍNEK**: Patrně mi špatně rozuměl. Řekl jsem, že chci mluvit s jeho pánem.

**FLORINDO**: To souhlasí. Já jsem jeho pán.

**SILVÍNEK**: Vy jste jeho pán?

**FLORINDO**: Nevím, kdo jiný. Slouží u mne.

**SILVÍNEK**: Promiňte tedy. Buď je váš sluha podobný jednomu sluhovi, se kterým jsem se setkal dnes ráno, nebo slouží někomu jinému.

**FLORINDO**: Je to můj sluha. Určitě jste se spletl.

**SILVÍNEK**: Když je to tak, prosím ještě jednou za prominutí.

**FLORINDO**: Nic se nestalo. Zmýlená neplatí.

**SILVÍNEK**: Vy jste tu cizí, pane?

**FLORINDO**: Z Turína, prosím.

**SILVÍNEK**: No, ten, co si ho chci vypůjčit, je taky z Turína.

**FLORINDO**: To ho asi znám, když je můj krajan. A jestli vás urazil, milerád vám pomohu, aby se vám dostalo zadostiučinění.

**SILVÍNEK**: Znáte nějakého Frederica Rasponiho?

**FLORINDO**: Rasponiho? Toho jsem znal… až příliš dobře!

**SILVÍNEK**: Chce mi odloudit nevěstu, protože prý mu ji tatík kdysi slíbil. Nevěstu, se kterou jsme se dnes ráno zasnoubili!

**FLORINDO**: Příteli, s tím si nedělejte starosti! Frederico Rasponi je mrtev a o žádnou nevěstu už vás připravit nemůže.

**SILVÍNEK**: To je to! Kdekdo věřil, že umřel, a on se dnes ráno objevil živ a zdráv tady v Benátkách. Mám já to smůlu!

**FLORINDO**: To je nějaké divné, pane.

**SILVÍNEK**: Mně to bylo zrovna tak divné.

**FLORINDO**: Ujišťuji vás, že Frederico Rasponi umřel.

**SILVÍNEK**: Ujišťuji vás, že Frederico Rasponi zůstal naživu.

**FLORINDO**: Dávejte pozor – ať se nespletete!

**SILVÍNEK**: Pan Pantalone Agnivorla, otec mého děvčete, udělal všechno možné, aby si zjistil, co je pravda. A nakonec se mu dostalo spolehlivých důkazů, že je to docela jistě on.

**FLORINDO** _(k sobě)_: Tak nakonec na tu ránu neumřel, jak se tvrdilo!

**SILVÍNEK**: Jeden z nás dvou se musí rozloučit buď s láskou ke Klárince – anebo se životem!

**FLORINDO** _(k sobě)_: Že by tu byl? Uteču před soudem z domova a teď potkám svého protivníka tady!

**SILVÍNEK**: Asi jste ho už dávno neviděl. Prý se ubytoval v tomhle hostinci.

**FLORINDO**: Neviděl jsem ho. Říkali mi, že tu nebydlí žádný cizinec.

**SILVÍNEK**: Tak se snad rozhodl jinak. Promiňte, pane, že jsem vás obtěžoval. A jestli ho uvidíte, řekněte mu, aby tu svatbu ve vlastním zájmu pustil z hlavy! Jmenuji se Silvio Palmare. Těším se na shledanou.

**FLORINDO**: Známost s vámi mi bude vždycky potěšením. _(K sobě.)_ To jsem blázen!

**SILVÍNEK**: A jak je vaše ctěné jméno?

**FLORINDO** _(k sobě)_: Jistota je jistota. Radši se zapřu. _(K SILVÍNKOVI.)_ Orazio Ardenti, k vašim službám.

**SILVÍNEK**: Bylo mi ctí, pane Ardenti. _(Odejde.)_

## Scéna 12

**FLORINDO** _(sám)_: Jak je tohle možné? Kord mu projel tělem skrz naskrz – a že by byl zůstal na živu? Viděl jsem ho přece na vlastní oči, jak leží bez vlády a topí se v krvi. A tvrdili mi, že zemřel na místě. Možná, že zůstal přece jen na živu. Snad to nebylo tak vážné. V rozčilení se člověk přehlédne… Musil jsem hned pryč z Turína. Byli jsme vyhlášení nepřátelé a byli by hned šli po mně. Nemohl jsem čekat, až se zjistí pravda. Jestli tedy neumřel, udělám nejlíp, když se vrátím do Turína, abych potěšil milovanou Beatrici. Beztoho se asi trápí, že jsem jí odjel.

## Scéna 13

_TRUFFALDINO. DRUHÝ NOSIČ, který nese Beatricin kufr. FLORINDO._

**TRUFFALDINO** _(vejde s NOSIČEM, pak zjistí FLORINDA, domnívá se, že ho FLORINDO zahlédl, a pošle nosiče zpátky)_: Pojď se mnou… Hrome! Tady mám zase toho druhého pána. Vrať se, kamaráde, a počkej na mne tamhle za rohem.

_NOSIČ se vrátí._

**FLORINDO** _(k sobě)_: Rozhodně. Vrátím se zpátky do Turína!

**TRUFFALDINO**: Tak tady jsem, pane…

**FLORINDO**: Truffaldino, chceš se mnou do Turína?

**TRUFFALDINO**: Kdy?

**FLORINDO**: Teď, okamžitě.

**TRUFFALDINO**: Bez oběda?

**FLORINDO**: Ne. Naobědvej se, pak pojedeme.

**TRUFFALDINO**: Dobře. Při obědě si to rozmyslím.

**FLORINDO**: Byls na poště?

**TRUFFALDINO**: Byl, pane.

**FLORINDO**: Vyzvedls mi dopisy?

**TRUFFALDINO**: Vyzvedl.

**FLORINDO**: Kde je máš?

**TRUFFALDINO**: Hned vám je dám. _(Vytáhne z kapsy tři dopisy; k sobě.)_ Safra! Teď jsem poplet, co patří tomuhle a co tamtomu. Jak je mám podělit, když nedovedu číst?

**FLORINDO**: Rychle – mé dopisy!

**TRUFFALDINO**: Hned to bude. _(K sobě.)_ To jsem blázen! _(K FLO­RINDOVI.)_ Tak abych vám to vyložil: ty dopisy nejsou všechny pro vás. Potkal jsem cestou jednoho kamaráda, taky sluhu, byli jsme spolu ve službě ještě v Nemagnizze. Řek jsem mu, že jdu na poštu, tak mě poprosil, abych se podíval, jestli nepřišlo něco pro jeho pána. Jeden tam byl pro něj, ale já nevím který, já už je nerozeznám.

**FLORINDO**: Ukaž mi je! Vezmu si svou poštu a ten třetí dopis ti vrátím.

**TRUFFALDINO**: Tady je máte. To víte – co by člověk neposloužil kamarádovi.

**FLORINDO** _(k sobě)_: Co to? Dopis Beatrici Rasponi? Slečna Beatrice Rasponi, Benátky…!

**TRUFFALDINO**: Už jste ho našel?

**FLORINDO**: Kdo je to, ten kamarád, co ti to dal na starost?

**TRUFFALDINO**: Sluha. Jmenuje se Amidore.

**FLORINDO**: U koho slouží?

**TRUFFALDINO**: Já nevím, pane.

**FLORINDO**: Když na tobě chtěl, abys mu vyzvedl dopisy jeho pána, musel ti taky říci jeho jméno.

**TRUFFALDINO**: To teda musel. _(K sobě.)_ Čím dál tím hůř!

**FLORINDO**: No tak, jaké jméno ti řekl?

**TRUFFALDINO**: Já už ho zapomněl.

**FLORINDO**: Co?!

**TRUFFALDINO**: On mi ho napsal na kus papíru.

**FLORINDO**: A kde máš ten papír?

**TRUFFALDINO**: Nechal jsem ho na poště.

**FLORINDO** _(k sobě)_: Tak teď už toho mám dost!

**TRUFFALDINO** _(k sobě)_: Teď, babo, raď, jak z bryndy ven!

**FLORINDO**: Kde ten tvůj Amidore bydlí?

**TRUFFALDINO**: Vy mi to nebudete věřit: Nevím!

**FLORINDO**: A jak mu odevzdáš ten dopis?

**TRUFFALDINO**: Smluvili jsme se, že se sejdem na náměstí.

**FLORINDO** _(k sobě)_: Tak to už vážně nevím!

**TRUFFALDINO** _(k sobě)_: Jestli se už v tomhle nevymáchám, tak to bude zázrak. _(K FLORINDOVI.)_ S dovolením, já bych si vzal ten dopis a podíval bych se po Amidorovi.

**FLORINDO**: Ne – napřed se podívám já, co v něm je.

**TRUFFALDINO**: Co vás vede, to nedělejte! Víte, že jsou na to paragrafy, otvírat cizím lidem dopisy!

**FLORINDO**: To jsou. Ale mě ten dopis příliš zajímá. A patří osobě, se kterou mám taky něco společného. Nemusím si nic vyčítat, když si ho přečtu. _(Otevře dopis.)_

**TRUFFALDINO**: Maucta! Už je to tady!

**FLORINDO** _(čte)_: Slovutná milostslečno! Odjezd vašeho blahorodí z našeho města způsobil řeči po celém okolí a všude se povídá, že jste to udělala jen proto, že jste chtěla za panem Florindem. U dvora se dověděli, že jste ráčila uprchnout v mužských šatech, a dělají, co mohou, aby vás vypátrali, neb vás chtějí dát zatknouti. Nepodal jsem pro jistotu tenhle dopis na benátskou poštu hned tady v Turíně, abych neprozradil místo, kam jste mi ráčila svěřit, že jedete. Poslal jsem ho příteli do Janova, aby ho poslal za vámi do Benátek. Až budu mít zas nějaké důležité novinky, osmělím se sdělit vám je stejnou cestou. Znamenám se poníženě váš oddaný služebník a správce domu Tonino.

**TRUFFALDINO** _(k sobě)_: To jsou manýry! Číst cizí dopisy!

**FLORINDO** _(k sobě)_: Co tu píše? Co to čtu? Beatrice odjela z domova? V mužských šatech? A za mnou? Opravdu mě miluje! Kdyby Bůh dal a já ji našel tady v Benátkách! _(K TRUFFALDINOVI.)_ Běž, Truffaldínku, a dělej, co můžeš, ať najdeš toho Amidora! Snaž se zjistit, kdo je jeho pán – jestli je to muž, nebo žena. Přeptej se, kde bydlí, a toho Amidora mi zkus přivést. Do­stanete oba bohatě od cesty.

**TRUFFALDINO**: Jen mi už dejte ten dopis! Uvidím, co se dá dělat.

**FLORINDO**: Na! Spoléhám na tebe. Tuze mi na tom záleží.

**TRUFFALDINO**: To mu ho mám dát takhle otevřený?

**FLORINDO**: Řekni, že se stalo nedopatření… prostě omyl. Nedělej mi s tím potíže!

**TRUFFALDINO**: A do Turína se už nepojede?

**FLORINDO**: Ne, teď hned se nepojede. Nezdržuj se a běž za Ami­dorem! _(K sobě.)_ Beatrice v Benátkách a Frederico taky! Jestli ji tu potká, bude zle. Musím ji najít, stůj co stůj! _(Odejde.)_

## Scéna 14

_TRUFFALDINO, pak 2. NOSIČ s kufrem._

**TRUFFALDINO**: Docela mi káp do noty, že ještě nejedeme. Aspoň uvidím, jak se mi to s tou dvojí službou vyvede. Aspoň si vyzkouším, co ve mně je. Škoda, že musím odnést druhému pánovi ten dopis takhle otevřený. Zkusím to zas dát dohromady. _(Po několika pokusech složí jakž takž dopis.)_ Teď ještě zapečetit. Aspoň kdybych věděl, jak se to dělá! Moje babička lepívala dopisy rozžvýkanou střídkou, pokud se pamatuju. Zkusím, co to bude dělat. _(Vytáhne z kapsy kus chleba.)_ Věčná škoda toho chleba! Ale co člověk neudělá pro dobrou věc. _(Rozžvýká kus chleba na zalepení dopisu, ale bezděčně jej spolkne.)_ Sakra! Už je v břiše. Tak znova! _(Stejně jako svrchu.)_ Marná sláva, příroda se vzpírá. Tak ještě jednou! _(Žvýká jako svrchu a zas chce sousto spolknout; v poslední chvíli se zarazí a s velkým úsilím si vyndá rozžvýkaný chleba z úst.)_ Tady to máme! A zalepíme dopis. _(Zalepí jej chlebem.)_ Báječně to vyšlo! Jsem pašák, je to skoro lepší, než to bylo. Počkat – dočista jsem zapomněl na toho nešťastníka nosiče. _(Volá za scénu.)_ Pojď sem s tím kufrem, kamaráde!

**2\. NOSIČ** _(vejde s kufrem na zádech)_: Tady jsem. Tak kam to mám odnést?

**TRUFFALDINO**: Sem do hospody. Přijdu hned za tebou.

**2\. NOSIČ**: A kdo mi zaplatí?

## Scéna 15

_BEATRICE vyjde z hospody. Předešlí._

**BEATRICE** _(k TRUFFALDINOVI)_: To je můj kufr?

**TRUFFALDINO**: Váš, pane.

**BEATRICE** _(k NOSIČI)_: Odnes mi ho do pokoje!

**2\. NOSIČ**: Kam do pokoje?

**BEATRICE**: Zeptej se podomka.

**2\. NOSIČ**: Domluvili jsme se, že dostanu třicet krejcarů.

**BEATRICE**: Jdi, zaplatím ti až potom.

**2\. NOSIČ**: Dobré účty dělají dobré přátele.

**BEATRICE**: Jdi a neobtěžuj!

**2\. NOSIČ****:** Se mi zdá, že bych měl s tím kufrem rovnou praštit! _(Zajde do hostince.)_

**TRUFFALDINO**: Moc pěkná sorta lidí, tihle nosiči!

**BEATRICE**: Byls na poště?

**TRUFFALDINO**: Byl.

**BEATRICE**: Přišly mi nějaké dopisy?

**TRUFFALDINO**: Vaší sestře jeden.

**BEATRICE**: Dobře. Kde je?

**TRUFFALDINO**: Tady ho máte. _(Dá jí dopis.)_

**BEATRICE**: Ten dopis už někdo otevřel.

**TRUFFALDINO**: Otevřel? Ale jděte! Není možná…

**BEATRICE**: Otevřel a pak zase zalepil chlebem.

**TRUFFALDINO**: To teda vážně nevím, jak se to mohlo přinatrefit.

**BEATRICE**: Nevíš? Co? Ničemo, uličníku, kdo ten dopis četl? Ty to víš!

**TRUFFALDINO**: Tak já vám řeknu pravdu, pane, já se přiznám. Všichni jsme lidé chybující. Mně přišel na poštu taky dopis. Moc číst neumím a otevřel jsem nedopatřením váš dopis místo svého. Tak prosím za prominutí.

**BEATRICE**: Jestli to bylo jenom takhle, není na tom celkem nic zlého.

**TRUFFALDINO**: To se ví, že to bylo takhle!

**BEATRICE**: Tys ten dopis četl? Víš, co je v něm?

**TRUFFALDINO**: Ani slovo. Takovouhle ruku já nepřečtu.

**BEATRICE**: A nikdo jiný ho neviděl?

**TRUFFALDINO** _(k smrti udiven)_: Ó!

**BEATRICE**: Dej si pozor!

**TRUFFALDINO** _(jako svrchu)_: Á!

**BEATRICE** _(k sobě)_: Snad mě přece jen nepodvádí. _(Potichu si čte dopis.)_

**TRUFFALDINO** _(k sobě)_: A jsme zase v suchu.

**BEATRICE** _(k sobě)_: Chudák Tonino! Jak se o mne stará! _(K TRUF­FALDINOVI.)_ Poslyš, mám ještě nějaké řízení tady nablízku. Jdi zatím do hostince a vybal kufr, tady máš k němu klíček. A provětrej mi trochu šaty! Až se vrátím, půjdeme na oběd. _(K sobě.)_ Pan Agnivorla pořád nikde a já ty peníze už potřebuji! _(Odejde.)_

## Scéna 16

_TRUFFALDINO, pak PANTALONE._

**TRUFFALDINO**: Všecko šlo jak na drátku. Že se ale vyznám v tlačenici! Stoup jsem u sebe v ceně. Nejmíň o šesták proti tomu, nač jsem se šacoval dřív.

**PANTALONE** _(vejde)_: Pojď sem, kamaráde! Je tvůj pán doma?

**TRUFFALDINO**: Není tu, pane. Odešel.

**PANTALONE**: Víš, kde je?

**TRUFFALDINO**: Nevím.

**PANTALONE**: A přijde domů k obědu?

**TRUFFALDINO**: Aspoň doufám!

**PANTALONE** _(podává mu měšec)_: Tu máš. Až se vrátí, dej mu ten měšec! Je v něm sto dukátů. Nemohu na tvého pána čekat, mám moc práce. Služebník. _(Odejde.)_

## Scéna 17

_TRUFFALDINO, pak FLORINDO._

**TRUFFALDINO**: Zaplať pámbu za tolary! Jen mi měl ještě říct, komu z těch svých dvou pánů to mám dát.

**FLORINDO** _(vejde)_: Tak co, potkals Amidora?

**TRUFFALDINO**: Nepotkal, pane, Amidora jsem nepotkal, ale zato jsem potkal někoho jiného a ten mi dal tenhle měšec a v něm sto dukátů.

**FLORINDO**: Sto dukátů? A nač?

**TRUFFALDINO**: Koukněte, pane, svěřte se mi upřímně: nečekáte náhodou odněkud peníze?

**FLORINDO**: Čekám. Psal jsem o ně známému směnárníkovi.

**TRUFFALDINO**: Tak jsou ty žluťásky pro vás.

**FLORINDO**: Co říkal ten, co ti je dal?

**TRUFFALDINO**: Abych je dal svému pánovi.

**FLORINDO**: V tom případě patří bezpochyby mně. Jsem tvůj pán, nebo nejsem? Tak proč nad tím uvažuješ?

**TRUFFALDINO** _(k sobě)_: Když já jsem se ještě neoptal toho druhého.

**FLORINDO**: A nemáš potuchy, kdo to byl?

**TRUFFALDINO**: Ani zdání. Mám jen dojem, že jsem ten obličej už někde viděl. Ale ne a ne přijít na to kde.

**FLORINDO**: Určitě to byl můj směnárník.

**TRUFFALDINO**: To už asi byl. _(Dá mu měšec.)_

**FLORINDO**: A pamatuj na Amidora!

**TRUFFALDINO**: Po obědě ho najdu.

**FLORINDO**: Tak se pojď podívat, čím nás tu uctí! _(Zajde do hostince.)_

**TRUFFALDINO**: Taky že půjdu. Ještě štěstí, že jsem tentokrát nešláp vedle. Když odevzdat dukáty a na správnou adresu – tak teda odevzdat a dycinky na správnou adresu! _(Zajde do hostince.)_

## Scéna 18

_Pokoj v Pantalonově domě._

_PANTALONE a KLÁRINKA, pak SMERALDINA._

**PANTALONE**: Už jsem řekl. Vezmeš si pana Frederica a hotovo! Dal jsem mu slovo a já nejsem žádný kluk!

**KLÁRINKA**: Já vím, tatínku, vy máte právo o mně rozhodovat. Ale tohle, když dovolíte, to je tyranie!

**PANTALONE**: Řekl jsem ti to hned tenkrát, když se o tebe pan Frederico v korespondenci začal zajímat. A tys ani necekla, že ho nechceš. Měla ses ozvat hned tenkrát, dnes už je na to pozdě!

**KLÁRINKA**: Musila jsem vás poslouchat a mít k vám úctu. Kdepak bych se byla směla ozvat!

**PANTALONE**: Tak se nechytej žádných novot a udělej to zase tak!

**KLÁRINKA**: Když já už, tatínku, nemůžu!

**PANTALONE**: Nemůžeš? A proč?

**KLÁRINKA**: Nevezmu si Frederica, kdyby byl jediný na světě!

**PANTALONE**: A co se ti na něm tak strašně nelíbí?

**KLÁRINKA**: Já ho prostě nenávidím!

**PANTALONE**: Mám ti ukázat, jak se to dělá, aby se ti líbil?

**KLÁRINKA**: Ráda bych věděla jak!

**PANTALONE**: Pustíš Silvínka z hlavy a uvidíš, jak se ti bude Frederico líbit.

**KLÁRINKA**: Na to mám Silvínka už moc ráda! A jak bych neměla, když jste nám sám dal požehnání.

**PANTALONE** _(k sobě)_: Když se to vezme z druhé strany, je mi zas holky líto… _(Ke KLÁRINCE.)_ Marná sláva, musíme dělat z nouze ctnost.

**KLÁRINKA**: A co moje srdce? Já to nevydržím!

**PANTALONE**: Tak já ti pomůžu. Musíme dělat, že –

**SMERALDINA** _(vejde)_: Milostpane, přišel pan Frederico a chtěl by s vámi mluvit.

**PANTALONE**: Že prosím, ať jde dál.

**KLÁRINKA**: Bože, to je trápení! _(Pláče.)_

**SMERALDINA**: Copak vám schází, slečinko? Snad byste neplakala! To vám zas řeknu, že jste sama proti sobě. Copak jste si nevšimla, jak to panu Rasponimu sluší? Potkat to štěstí mne, tak vám řeknu, já bych neplakala. Ani nápad! Smála bych se na celý svět! _(Odejde.)_

**PANTALONE**: No tak, no tak, utři si ty slzičky, ať nic nepozná!

**KLÁRINKA**: Stejně mi z toho pukne srdce!

## Scéna 19

_BEATRICE v mužských šatech a předešlí._

**BEATRICE** _(vejde)_: Nejuctivější služebník, pane Pantalone.

**PANTALONE**: K vašim službám. Dostal jste těch sto dukátů?

**BEATRICE**: Já? Nedostal.

**PANTALONE**: Před chviličkou jsem je dal vašemu sluhovi. Říkal jste přece, že je na něho spolehnutí.

**BEATRICE**: Když je to tak, buďte bez obav. Ještě jsem se s ním nesetkal. Dá mi peníze, až se vrátím domů. _(K PANTALONOVI.)_ Co je slečně Klárince, že pláče?

**PANTALONE** _(k BEATRICI)_: Musíte s ní mít trpělivost, pane Rasponi. Všechno zavinila jen ta zpráva, že jste umřel. Ale to nic, to se časem poddá.

**BEATRICE** _(k PANTALONOVI)_: Udělejte mi něco k vůli, pane Agnivorla. Nechte mě s ní chvilku mezi čtyřma očima. Snad si ji přece získám do té míry, aby pro mě měla aspoň dobré slovo.

**PANTALONE** _(k BEATRICI)_: Máte pravdu. _(K sobě.)_ Člověk zkouší všechno možné. _(Ke KLÁRINCE.)_ Počkej tu na mne, dceruško, hned jsem zpátky. Dělej zatím chvíli panu ženichovi společnost. _(Tiše.)_ A měj rozum! _(Odejde.)_

## Scéna 20

_BEATRICE a KLÁRINKA._

**BEATRICE**: Tak co, slečno Klárinko…

**KLÁRINKA**: Jděte pryč a nebuďte dotěrný!

**BEATRICE**: Takhle odměřená jste k svému nastávajícímu?

**KLÁRINKA**: A kdyby mě nakrásně k té svatbě donutili: mou ruku dostanete, mé srdce nikdy!

**BEATRICE**: Vy se na mne zlobíte, a já vás přece chci jen uklidnit.

**KLÁRINKA**: Vy mi budete vždycky jenom protivný!

**BEATRICE**: Kdybyste mě znala, mluvila byste jinak.

**KLÁRINKA**: Znám vás už až dost. Připravil jste mě o všechen klid!

**BEATRICE**: Však já vím, čím vás potěšit.

**KLÁRINKA**: Vy nevíte vůbec nic! Mne potěší jen Silvínek a jinak nikdo!

**BEATRICE**: Takovou útěchu jako váš Silvínek vám ovšem já dát nemohu. Ale k vašemu štěstí přispět mohu.

**KLÁRINKA**: Nemyslete si, že do vás nevidím. Chcete mne jen po­trápit, protože jsem vám řekla svoje rovnou a bez obalu!

**BEATRICE** _(k sobě)_: Chuděra děvče – je mi jí líto. Už se na to nemo­hu dívat. _(Ke KLÁRINCE.)_ Raději se vám svěřím se svým tajemstvím, slečno Klárinko.

**KLÁRINKA**: Neslibuji vám, že si je nechám pro sebe. Raději se mi s ním nesvěřujte!

**BEATRICE**: Takhle mi berete každičkou možnost, jak vám pomoci ke štěstí.

**KLÁRINKA**: Vy mi můžete pomoci leda do hrobu!

**BEATRICE**: Mýlíte se, drahoušku. Upřímně řečeno, ještě štěstí, že mě nechcete. Jinak byste mě totiž přivedla do hrozných rozpaků. Vy už jste se zadala někomu jinému – a moje srdce zrovna tak.

**KLÁRINKA**: Pomalu se mi začínáte líbit.

**BEATRICE**: Vždyť vám to povídám, že vím, čím vás potěšit.

**KLÁRINKA**: Mám strach, že si se mnou jen zahráváte.

**BEATRICE**: Nechtěla jste mi zaručit, že si necháte mé tajemství pro sebe. Slibte mi to teď a povím vám něco, co vás uklidní nadobro.

**KLÁRINKA**: Na mou duši – budu mlčet jako hrob!

**BEATRICE**: Nejsem Frederico Rasponi. Jsem Beatrice, jeho sestra.

**KLÁRINKA**: Co to povídáte? Vy jste žena?

**BEATRICE**: Jsem. A teď řekněte sama, jaký jsem já pro vás ženich!

**KLÁRINKA**: A co víte o panu bratrovi?

**BEATRICE**: Až příliš dobře, že zemřel na ránu kordem. A vinu dávají mému milenci, kterého hledám v tomhle přestrojení. Ale při všem, co má přátelství a láska svatého, nesmíte mě prozradit! Já vím, že je to ode mne neopatrnost, svěřovat se vám s takovým tajemstvím. Ale mám k tomu víc než dost důvodů. Především mi vás bylo líto. Za druhé doufám, že se mohu spolehnout na vaši mlčenlivost. A konečně mi váš Silvínek vyhrožoval a já netoužím po tom, abyste ho na mne poštvala.

**KLÁRINKA**: A smím to říci Silvínkovi?

**BEATRICE**: Co vás napadá! To rozhodně nesmíte!

**KLÁRINKA**: Tak tedy ne.

**BEATRICE**: Chápejte, že se na vás spoléhám.

**KLÁRINKA**: Ještě jednou vám přísahám, že nic nepovím.

**BEATRICE**: Tak už se na mne nezlobíte?

**KLÁRINKA**: Jsem vaše přítelkyně – a jestli se vám mohu něčím odvděčit, jen řekněte!

**BEATRICE**: I já vám slibuji přátelství – a navždy. Podejte mi ruku!

**KLÁRINKA**: Já nevím…

**BEATRICE**: Máte přece jen strach, že nejsem žena? Mohu vám to dokázat víc než jasně.

**KLÁRINKA**: Chápejte, že jsem z toho jako ve vidění –

**BEATRICE**: Já vím, vždyť tohle se hned tak nestává.

**KLÁRINKA**: Ani jednou za sto let!

**BEATRICE**: Nu, a teď půjdu. Podejme si ruce na dobré přátelství a na věrnost!

**KLÁRINKA** _(podá jí ruku)_: Tady ji máte. Věřím vám, že mě neklamete.

## Scéna 21

_PANTALONE a předešlé._

**PANTALONE** _(vejde)_: Děti! To je radost! _(Ke KLÁRINCE.)_ Tak vidíš, dcerunko, jak rychle jsi obrátila!

**BEATRICE**: Neříkal jsem vám, pane Agnivorla, že ji uklidním?

**PANTALONE**: Jedinečně! Svedl jste s ní za čtyři minuty více, než bych já dokázal za čtyři roky.

**KLÁRINKA** _(k sobě)_: Teď se v tom teprv vůbec nevyznám!

**PANTALONE** _(ke KLÁRINCE)_: A teď honem svatbu!

**KLÁRINKA**: Tak pospíchat snad zas nemusíte, tatínku.

**PANTALONE**: Zrovna! Vy si tu za zavřenýma dveřma hezky podáte ručičky a já pak nemám pospíchat? I toto! Radši dřív, než bude pozdě. Zítra už musí být po všem!

**BEATRICE**: Pane Agnivorla, myslím, že musíme dát napřed do pořádku své záležitosti a projít knihy.

**PANTALONE**: Na všechno dojde. Účty nám nezaberou víc než dvě hodiny. Ráno si vyměníte prsteny.

**KLÁRINKA**: Ale tatínku…

**PANTALONE**: A teď se rovnou seberu a půjdu to říci Silvínkovi!

**KLÁRINKA**: Proboha, jen ho nedrážděte!

**PANTALONE**: A proč ne? Chceš si snad teď vzít hned dva najednou?

**KLÁRINKA**: To jsem neřekla. Ale –

**PANTALONE**: Ale, ale, pořád nějaké ale! To už je hotová věc. Služeb­ník. _(Chce odejít.)_

**BEATRICE** _(k PANTALONOVI)_: Poslyšte –

**PANTALONE**: Mé děti – žehnám vám! _(Chce odejít.)_

**BEATRICE** _(k PANTALONOVI)_: Ale napřed –

**PANTALONE**: O tom se domluvíme večer. _(Odejde.)_

## Scéna 22

_BEATRICE a KLÁRINKA._

**KLÁRINKA**: Tak to vidíte, slečno Beatrice: z deště pod okap!

**BEATRICE**: Jen mějte strpení! Ať se děje, co chce – já si vás přece vzít nemohu!

**KLÁRINKA**: A jestli Silvínek uvěří, že jsem mu nevěrná?

**BEATRICE**: Dlouho to trvat stejně nebude.

**KLÁRINKA**: Kdybych mu mohla říct aspoň kousek pravdy…

**BEATRICE**: Slíbila jste mi to!

**KLÁRINKA**: Co mám tedy dělat?

**BEATRICE**: Vydržet taky něco.

**KLÁRINKA**: Tohle trápení už asi nevydržím!

**BEATRICE**: Trpělivost nese růže, láska jako růže není bez trní a čím víc pro ni trápení, tím sladší láska. _(Odejde.)_

**KLÁRINKA**: Že by mi tohle trní vonělo, to tedy ne. Už je to tak na tom světě, že si člověk pořád jen zoufá, chvílemi doufá, moc často stejská a málokdy vejská.

_Opona._
